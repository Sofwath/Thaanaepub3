<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_109">މާލޭ ފެންކުންފުނި</h1>

  <p class="right1">1980 ގެއަހަރުތަކުގެތެރޭގައި ވެރިރަށުގައި ސަރުކާރުން ހިންގެވުމަށް ހަމަޖައްސަވާފައިވާ އެތައްމަޝްރޫޢުތަކެއްގައި އެހީތެރިވުމަށް އަޅުގަނޑުގެގާތުން އެދެވުނެވެ. ދިވެހިރާއްޖެއަށް އަންނަން ފަށާފައިވާ ތަރައްޤީއާއި މުއްސަނދިކަމުގެސަބަބުން، މާލޭގެ ޢުމްރާނިއްޔަތަށް ތަފާތުބަދަލުތަކެއްވަނީ ގެންނަންޖެހިފައެވެ. ޢިމާރާތްކުރުމަށް ގިނަބިންތަކެއްވަނީ ބޭނުންކުރަންފަށާފައެވެ. ނަތީޖާއަކީ މާލޭގެ މާޙައުލްގެ ފެހިކުލަވަރު ގެއްލެންފެށުމެވެ. 1940 ގެއަހަރުތަކުގެތެރޭގައި، މާލޭގެ ފެހިކަމުގެ ނިޝާނެއްކަމުގައިވާ އަނބުގަސްތައްވަނީ ކަނޑާލާފައެވެ. ނުވަތަ، ބިމުގެ ފެންފަށަލަ ލޮނުވުމުގެސަބަބުން މަރުވާންފަށާފައެވެ.</p>

  <p class="right">ދިވެހިރާއްޖޭގައި ދެމޫސުން (މޮންސޫން) ހުޅަނގުދެކުނާއި އިރުއުތުރު، ޤަވާޢިދުން އަންނަމުން ދިޔަކަމުގައިވީނަމަވެސް، ދުނިޔޭގައި ވާރޭވެހެމުންދާގޮތަށް ބަދަލުތަކެއްއާދެއެވެ. އަދި ވާރޭވެހޭނެއިރެއް ބުނެދޭކަށްނޭނގެއެވެ. ބޯކޮށް ވާރޭވެހިއްޖެނަމަ، މަގުމަތީގައި ދުއްވާތަކެތީގެ ފުރޮޅުންހެދިފައިވާ އަޑިތަންތަނުގައި ފެންހެދެއެވެ. މުރަކައާއި އަކިރިންއުފެދޭ ވެއްޔަކީ، އިރުގެހޫނުގެސަބަބުން ވަރަށްއަވަހަށް ހިރަފުހަށްބަދަލުވާ އެއްޗެކެވެ. ހަމަ މިއާއިއެކު، ދުއްވާއެއްޗެހީގެ ފުރޮޅުތަކުގެސަބަބުން، މިވެލި ފުނޑުވެގެން ހިރަފުހަށް ބަދަލުވެއެވެ. ވާރޭވެހެން ފެށުމުން، ބިމުގެތެރޭގައިވާ ފެންފަށަލައާއިހަމައަށް ދިއުމުގެބަދަލުގައި، އަޑިގުޑަންބިމުގައި މި ހިރަފުސް ހަރުލާންފަށައެވެ. ޔޫ.އެން.ގެ ފަރާތުން ކޮށްފައިވާ ޓެސްޓްތަކުން ދައްކާގޮތުގައި، ފެންފަށަލަވަނީ ވަރަށްތުނިވާން ފަށާފައެވެ. އިނގިރޭސިވިލާތުގެ ކުންފުންޏެއްކަމުގައިވާ ބިނީ އެންޑް ޕާޓްނަރޒް ގެ ފަރާތުން، ތަކުރާރުކޮށް ފެންޓެސްޓް ކުރަމުންގެންދިޔައެވެ. 1985 ވަނައަހަރުން ފެށިގެން، ފެންފަށަލަ ވަރަށްބޮޑަށް ލޮނުވުމުގެސަބަބުން، ބޯފެނުގެގޮތުގައި މިފެން ބޭނުންނުކުރެވޭވަރުވަނީވެފައެވެ.</p>

  <p class="right">ސަރުކާރުގެފަރާތުން މިޙާލަތު އިތުރަށްނުބައިވިޔަނުދެއްވުމަށްޓަކައި އެޅުއްވެންހުރި ހުރިހާފިޔަވަޅެއް އަޅުއްވަމުންގެންދެވިއެވެ. މާލޭގެ އެކިއެކި ހިސާބުގައި ފެންނެގޭނެފަދަ ފުރާޅުތަކާއި ތާނގީ ރޭނޭނެބިން ހުރިތަންތާނގައި އަޅުގަނޑުމެން ތާނގީތައް ރޭނީމުއެވެ. 15،000 ޓަނުގެފެން ބެހެއްޓެނޭ އަށެއްކަ ތާނގީ އަޅުގަނޑުމެން ރޭނީމުއެވެ. އަދި ކޯޓާއެއްގެދަށުން، ޢާންމުންނަށް ކޮންމެދުވަހަކު ފެންދޫކުރަމުން ގެންދިޔައިމެވެ. ފެނުން ލޮނުކަން ކަނޑުވާ ދެ ރިވަރސް އޮސްމޯސިސް ޑީސެލިނޭޝަން ޕްލާންޓް އަޅުގަނޑުމެން ވަގުތީގޮތުން ބެހެއްޓީމެވެ. އެއީ ދިމާވެފައިވާ މިމަސްއަލައަށް ހަމަމިހާރުންމިހާރަށް ޙައްލެއްހޯދުމަށެވެ. ވާރޭނުވެހި ދިގުމުއްދަތެއް ފާއިތުވެއްޖެނަމަ، ފެނުގެ ދަތިކަމުގެމަސްއަލަ ވަރަށްބޮޑުވެއެވެ.</p>

  <p class="right">ފެންތާނގީ ރޭނުމުގެ މަޝްރޫއާއި ފަހުން ވަގުތީގޮތުންބެހެއްޓި ފެނުން ލޮނުކަނޑުވާ ޕްލާންޓެއް ބެހެއްޓުމުގެ މަޝްރޫއުގެ ކަންތައްތަކުގައި އަޅުގަނޑުގެ ބައިވެރިވުން ވަރަށްބޮޑެވެ. ކޮންމެއަހަރެއްގެ މާރޗްމަހާއި އެޕްރީލްމަހު ވަރަށްގިނަބަޔަކު ތަފާތުކަންވާރުހިފައިގެން، ފެންދޫކުރާ އިސްކުރުތައްކައިރީގައި ކިޔޫހަދައިގެން ފެންބަލާއައިސް ތިބެއެވެ. މިކަން ވަރަށްބޮޑުވެފައިވަނިކޮށް، ރައީސް މައުމޫން އަޅުގަނޑުގާތުގައި، ވެރިރަށުގެ ބޯފެނުގެ މަސްއަލައަށް ދާއިމީޙައްލެއްހޯދުމަށް ވިދާޅުވިއެވެ.</p>

  <p class="right">ޖަވާބުގައި އަޅުގަނޑުދެންނެވީ، އެންމެފުރަތަމަ އަޅުގަނޑުމެން މިކަންރަނގަޅަށް ދިރާސާކޮށް، ޙަޤީޤީމަސްއަލަ ރަނގަޅަށް ދޭހަވުމަށްފަހު، ދެން ދާއިމީޙައްލެއްހޯދުމަށް ކުރެވެންހުރި ހުރިހާކަމެއް ކުރުމަށެވެ.</p>

  <p class="right">ފަޤީރުޤައުމުތަކަށްއެހީވެދޭ ޑެންމާރކްގެ އޭޖެންސީކަމުގައިވާ، ޑެނީޑާއިން އަޅުގަނޑުމެންގެ މިމަސްއަލައަށް ޙައްލެއްހޯދައިދިނުމަށް ވަރަށްޝައުޤުވެރިވިއެވެ. އެފަރާތުން އަޅުގަނޑުމެންނަށް ފެނުން ލޮނުކަނޑުވާ ދެޕްލާންޓް ދިނެވެ. ފެން ޑިސްޓިލް ކުރުމަށްޓަކައި އިންޖީނުގޭގައި، ހީޓް ނުވަތަ ހޫނުބަދަލުކުރާ ދެއިންޖީނު ހަރުކޮށްދިނެވެ. މިކަން ކާމިޔާބެއްނުވިއެވެ. ސަބަބަކީ އިންޖީނުގެއިން ދާއިމީގޮތެއްގައި ފުދޭވަރަށް ކަރަންޓް ނުލިބުމެވެ.</p>

  <p class="right">ޑެނީޑާގެފަރާތުން ދެންބެލީ، ވެރިރަށުގެ މަގުތަކުގައި ގާބަހައްޓައިގެން (އިންޓަރލޮކިންގ ޕޭވިންގ ސްޓޯންސް) ޓެސްޓް ކުރުމަށެވެ. މިހެން ގާބެހެއްޓުމުން، ފެންފަށަލައާހިސާބަށް ވާރޭފެން ހިނދޭގޮތްވެއެވެ. ނަތީޖާއަކަށްވީ ޤުދްރަތީގޮތުން ބިމުގެތެރޭގައި ހުންނަފެން އިތުރުވެ، ފެންފަށަލައާއިހިސާބުން ކުދި ކަރަންޓްޕަންޕް ބޭނުންކޮށްގެން ފެންނެގޭގޮތްވުމެވެ. މިގޮތުން ފެންފަށަލައާއި ހިސާބަށްފެން ވާޞިލުކުރެވުމުގައި ކޮންމެވެސްވަރެއްގެ ކާމިޔާބެއްލިބުނުކަމުގައިވީނަމަވެސް، ފެން ބޭނުންވާވަރުވަނީ ލިބޭވަރަށްވުރެ ބޮޑުވެފައެވެ.</p>

  <p class="right">އަޅުގަނޑު މިކަމާމެދު ވިސްނުމަށްފަހު ރައީސް އަރިހުގައިދެންނެވީ، އަޅުގަނޑުމެން ކޮންސަލްޓަންޓުންގެނެސްގެން، ލޮނުކަން ކަނޑުވާފައިވާފެން، ފެންހޮޅިގުޅައިގެން މުޅިމާލެއަށް ފެންދޫކުރާނެނިޒާމެއް ޤާއިމްކުރަންޖެހޭނެކަމަށެވެ. މިނިޒާމް ފުރިހަމަކުރަންވާނީ، ޕަންޕާއި އެހެނިހެންތަކެއްޗާއި އަދި ބިލް އޮފް ކުއޮންޓިޓީޒްއާއެކުގައެވެ. މިއަށްފަހު އަޅުގަނޑުމެންނަށް ކޮންސަލްޓަންޓުންމެދުވެރިކޮށް، ބޭނުންވާތަކެއްޗާއި މަސައްކަތުގެއަގު ހޯދާންޖެހެއެވެ. މިކަންކުރުމަށް ކޮންސަލްޓަންޓުންކަމުގައި ކޮޅުނބުގެ އީ.ސީ.އެލް.ކުންފުނި އަޅުގަނޑުވަނީ އެކަށައަޅާފައެވެ. މިކަންކުރުމުގެ އަގަކީ ގާތްގަނޑަކަށް 10،000 އެމެރިކާ ޑޮލަރުކަމުގައި ރައީސް އަރިހުގައިދަންނަވައި އެކަމަށް އެމަނިކުފާނު އެއްބަސްވެވަޑައިގަތެވެ.</p>

  <p class="right">އީ.ސީ.އެލް.ގެ ފެނާންޑޯއާއި އަޅުގަނޑު ބައްދަލުކުރީމެވެ. އީ.ސީ.އެލް.އަކީ ސިލޯނުގެ ސަރުކާރުގައި ކުރިން މަސައްކަތްކޮށްފައިވާ އިންޖިނޭރުން ހަދާފައިވާ ކުންފުންޏެކެވެ. އީ.ސީ.އެލް.އަކީ އިނގިރޭސިވިލާތުގެ ކުންފުންޏެއްކަމުގައިވާ ބިނީ އެންޑް ޕާޓްނަރޒްގެ ސަބްކޮންޓްރެކްޓަރުންގެގޮތުގައި، ހުރިހާ ފީލްޑްވަރކްކުރި ކުންފުނިކަން އަޅުގަނޑު ދަންނަވާހަކަ، ފެނާންޑޯގާތުގައިބުނީމެވެ. މިފަހަރު އަޅުގަނޑު ސީދާއެމީހުންނާއި ބައްދަލުކުރަން ބޭނުންވާކަން އެންގީމެވެ. އެއީ އާދިރާސާއެއްކުރުމަށް ބޭނުންވާތީއެވެ. އަޅުގަނޑު ބޭނުންވާކަންތައް ބުނީމެވެ. އެއީ ދިރާސާއެއް، ޑިޒައިނެއް، އަދި ބީ.އޯ.ކިއޫ.އަކާއި، މުޅިމާލެއަށް ލޮނުކަން ފިލާފައިވާފެން (މީރުފެން) ދޫކުރުމުގެނިޒާމެއް ޤާއިމްކުރުމަށް ހިނގާނެޚަރަދު ބަލައިދިނުމެވެ.</p>

  <p class="right">މިމަސައްކަތްހިންގަންވާނީ މާލެ ވޯޓަރ އެންޑް ސުވަރޭޖް އޮތޯރިޓީގެ އިންޖިނޭރުންނާއިއެކުގައި އެމީހުންގެތަޖްރިބާއާއި މަޢުލޫމާތު ބޭނުންކޮށްގެންކަމުގައިވެސް އަޅުގަނޑުބުނީމެވެ. މާލެއިން ދެއިންޖިނޭރުން ދެހަފުތާ ނުވަތަ ތިންހަފްތާގެ މުއްދަތަކަށް ކޮޅުނބަށްފޮނުވައިގެން، ޕްލަމިންގ ޑިޒައިންހަދާމުއްދަތުގެތެރޭގައި، އެމީހުންގެ ތިބުމާއި އެހެނިހެންކަންތައް އަޅުގަނޑުމެން ބަލަހައްޓާނަންކަމުގައި ބުނީމެވެ. މިސަރވޭއަށް 8،000 އެމެރިކާ ޑޮލަރުގެ ފީއެއްކަނޑައެޅީމެވެ.</p>

  <p class="right">އީ.ސީ.އެލް.ގެ ފަރާތުން ޑިސްޓްރިބިއުޝަންކުރެހުންތަކާއި ބީ.އޯ.ކިޔޫ.އާއި، ޓެންޑަރގެ ޝަރުޠުތައް ފުރިހަމަކުރިއެވެ. އެމީހުން ފެންޓަވަރެއްގެނިޒާމެއް ބެހެއްޓުމަށްހުށަހެޅިއެވެ. މިއީ ޙަޤީޤަތުގައި ދިވެހިރާއްޖެއަށްކަމުދާ ނިޒާމެއްނޫނެވެ. އަޅުގަނޑުބުނީ އަޅުގަނޑުމެންނަށް ބޭނުންވަނީ 4 – 6 ބާރގައި ފުލް ލޯޑަޑް ސަރކިއުލޭޓިންގނިޒާމެއް، ހުރިހާއެންމެންނަށް އެއްފަހަރާ ކޮންމެވަގުތެއްގައިމެ ފެންލިބޭނެގޮތަށް ތައްޔާރުކުރުމަށެވެ. ޕަމްޕްތައް ހުންނަންޖެހޭނީ (ސީރީޒް) ގުޅިފައެވެ. ލޯޑުބޮޑުވުމުން އެޕަމްޕްތައް އަމިއްލައަށް މަސައްކަތްކުރަން ފަށަންވާނެއެވެ. އަދި ލޯޑުމަދުވުމުން ހުއްޓެންވާނެއެވެ. ފެނުން ލޮނުކަނޑުވާ ޕްލާންޓްގެ ކަރަންޓްވެސް ހުންނަންވާނީ މިފަދަގޮތަކަށެވެ. ނަމަވެސް މިމަސައްކަތާ ގުޅޭގޮތަށް ބަދަލު ގެނެސްފައެވެ.</p>

  <p class="right">އީ.ސީ.އެލް.ގެފަރާތުން އަޅުގަނޑުބުނިގޮތަށް ބަދަލުތައްގެނައެވެ. ބީ.އޯ.ކިޔޫ.އާއި އެއްވަރަށް ތަކެތިހޯދުނެވެ. 2،000 ޓަނުގެ 4 ޑީސެލިނޭޝަން ޕްލާންޓާއި، ކަރަންޓްލިބޭނޭ ތަކެއްޗާއި، ހުރިހާއެއްޗެއް 12 މިލިއަން އެމެރިކާ ޑޮލަރަށް ލިބުނެވެ.</p>

  <p class="right">މިދުވަސްތަކުގެތެރޭގައި ޑެނީޑާގެފަރާތުންހަމަޖައްސައި، ޚަރަދުދީގެން އެމީހުންކަނޑައެޅި ކޮންސަލްޓަންޓުން ދިރާސާއެއްކުރިއެވެ. އެއަރޕޯރޓްގެ ރަންވޭއިން ވާރޭފެންނަގައި، ހުޅުލޭގައި ފެންތާނގީތަކުގައި ރައްކާކޮށް، އަދި ބޮޑެތިބަނޑުގައި މާލެގެނައުމަށް ހުށަހެޅިއެވެ. މިފެން ތާނގީތަކަށްއެޅުމަށްފަހު، މާލެއަށް ހޮޅިންދޫކުރުމަށް އެމީހުންހުށަހެޅިއެވެ.</p>

  <p class="right">މީގެތަފްޞީލީ ހުށަހެޅުމަކާއިއެކު އަޅުގަނޑާ ހިސާބަށްއައުމުން، އަޅުގަނޑު މިފަދަކަމެއް ނުހިންގޭނެކަމަށް ބުނީމެވެ. މިހެން އަޅުގަނޑުބުނިސަބަބުތަކަކީ، ރަންވޭއިން ނަގާފެނުގައި ތެލާއި ކާބަން އަދި މަތިންދާބޯޓުގެ ފާޚާނާއިން ބޭރުވެފައިވާ ނަޖިސްވެސް ހުރެދާނެކަމަށް ވާތީއެވެ. ފެންޓްރީޓްކުރުމާއި ފިލްޓަރކުރުމާއި އަދި މިނޫންވެސް އެތައްކަމެއްކުރަންޖެހޭނެތީ، އަންދާޒާކޮށްފައިވާ ވަރަށްވުރެ މިކަމުގެއަގު އެތައްގުނައެއް އިތުރުވެގެންދާނެއެވެ. މީގެއިތުރަށް ފެންގެންނަ ބަނޑުތައް ބަހައްޓާނީ ކޮންތާކުތޯއެވު؟ މާލޭގެ ބަނދަރުގައި މިވަރުގެ ބޮޑެތިތަކެތި ބަހައްޓާނެ ޖާގައެއްނެތެވެ. ޖާގަހުރިކަމުގައިވީނަމަވެސް ބަނދަރުގައި ހިންގަންޖެހޭ އެހެނިހެން މަސައްކަތްތަކަށް ދަތިވާނެއެވެ.</p>

  <p class="right">މިހެންކަމުން މިހުށަހެޅުމަށް ޢަމަލީސިފައެއްނައިސް ބޭއްވީއެވެ. މިއަށްފަހު ޑެންމާރކްގައި ފެންޓްރީޓްކޮށް ދޫކުރާ ކޮންސޯރޓިއަމެއްގެފަރާތުން، ޑެނީޑާގެ އިސްނެގުމުގެދަށުން، ދިވެހިސަރުކާރާއިގުޅިއެވެ. އިއްތިފާޤުން ހަމަމިދުވަސްވަރު އިނގިރޭސިވިލާތުގެ ފެނުގެމަސައްކަތްކުރާ ދެތަނަކުންވެސް ހުށަހެޅުންތަކެއް ލިބިފައިވެއެވެ. މިހުށަހެޅުންތަކަކީ އަޅުގަނޑުމެންގެ ބޭނުންތަކަށްފުދޭ ހުށަހެޅުންތަކެއްނޫނެވެ.</p>

  <p class="right">މިނިސްޓްރީ އޮފް ހެލްތްގެފަރާތުން ކަމާބެހޭ ހުރިހާލިޔެކިއުމެއް އަޅުގަނޑަށް ފޮނުއްވިއެވެ. އަދި ރައީސް އަޅުގަނޑަށްއެންގެވީ "ހުރިހާ ހުށަހެޅުންތަކެއްބެލުމަށްފަހު އެންމެރަނގަޅު ހުށަހެޅުމެއްހޮވާށެވެ. މިމަސްއަލަ ޙައްލުކުރުމަށްޓަކައ ޖޮއިންޓް ވެންޗަރ ކުންފުންޏެއް އުފެއްދޭތޯބަލާށެވެ."</p>

  <p class="right">ޓީމެއް އެކަށައެޅުމަށްފަހު، ޑެންމާރކްގެފަރާތާއި، މާލޭގައި ފެނުން ލޮނުކަންކަނޑުވައި އަދި ހޮޅިން މާލެއަށް ފެންދޫކުރުމަށްޓަކައި ޖޮއިންޓް ވެންޗަރ ކުންފުންޏެއް އުފެއްދުމުގެ މަޝްވަރާތައް ފަށައިފީމެވެ. ޑެންމާރކްގެ ކުންފުނިންބޭނުންކުރީ އީ.ސީ.އެލް.އިން ތައްޔާރުކޮށްފައިވާ ކުރެހުންތަކާއި އެހިނިހެންތަފްޞީލުތަކެވެ. ނަމަވެސް އެމީހުން ބޭނުންކުރީ ޑެންމާރކްގެ ކޮންޓްރެކްޓަރުންނެވެ. މިމަސައްކަތްނިންމީ އެއްއަހަރު ދުވަހުންނެވެ. ލޮނުކަން ކަނޑުވާފައިވާފެން މުޅިމާލެއަށް ލިބޭގޮތްހަމަޖެހުނެވެ.</p>

  <p class="right">މިމަޝްރޫއުގެފައިސާ ހަމަޖެއްސީ ޑެނީޑާ / އީ.އެފް.ޔޫ.އާއި ނޯރޑިކް ބޭންކުންނެވެ. 1 އެޕްރީލް 1995 ގައި ޕްރައިވެޓް ލިމިޓެޑް ކުންފުންޏެއްގެގޮތުގައި މާލޭ ވޯޓަރ އެންޑް ސުވަރެޖް ކުންފުނި (އެމް.ޑަބްލިޔު.އެސް.ސީ.) އުފައްދައި، މީހުންދިރިއުޅޭ ގޭބިސީތަކަށް ފެންދޫކުރުން 12 މާރޗް 1996 ގައި ފެށުނެވެ. އެއިރުއްސުރެފެށިގެން، މިކުންފުނި ރަނގަޅަށްމަސައްކަތްކުރަމުން އައިސްފައިވެއެވެ. ތިންވަނައަހަރުގެތެރޭގައި ފައިދާލިބެންފެށިއެވެ. ގިނަ ލޯނުތައްވަނީ އަނބުރާ ދައްކާފައެވެ. އެމް.ޑަބްލިޔު.އެސް.ސީ.ގެފަރާތުން ދުވާލަކު 6،000 މެޓްރިކްޓަނުގެ ފެންއުފައްދާތީ މާލޭގެއާބާދީ މިކަމުގައިތިބެނީ ހިތްހަމަޖެހިފައެވެ. ޚާއްޞަގޮތެއްގައި ފެނުގެއަގު ބޮޑުވެފައިނުވާތީއެވެ.</p>
</body>
</html>
