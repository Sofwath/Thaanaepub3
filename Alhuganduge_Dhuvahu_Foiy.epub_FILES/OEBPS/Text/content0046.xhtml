<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_45"></h1>

  <p class="right1">27 ނޮވެމްބަރ 1967އިން ފެށިގެން 6 އެޕްރީލް 1975އަށް އަޅުގަނޑަކީ ރަސްމީގޮތުން މިނިސްޓްރީ އޮފް ފޮރިން އެފެއަރޒްގެދަށުން ސިލޯނުގައިހުންނަ ވިޔަފާރިއާބެހޭ ރެޕްރެޒެންޓޭޓިވްއެވެ. މިދުވަސްވަރަކީ އެތައްމަސްއަލަތަކެއްގެތެރޭގައި އުޅެންދިމާވެފައިއޮތް ދުވަސްވަރެކެވެ. އެއީ އަޅުގަނޑުމެންގެ މިކުދިރަށްތައް ތަރައްޤީކުރުމުގެ މަސައްކަތްކުރަމުން ދިޔައިރު، ސްރީލަންކާގައި އޮތީ ސިޔާސީ ހުރަސްއެޅުންތައް ގިނަގުނަވެފައެވެ.</p>

  <p class="right">ކޮޅުނބުގައި ހުންނަން ދިމާވެފައިވުމާއި އަދި ދަތުރުތައްކުރަންޖެހިފައިވުމުގެސަބަބުން، ދިވެހިސިޔާސީމަސްރަޙުގެ ހަލަބޮލިކަމެއް އަޅުގަނޑަކަށް އެނގިފައެއްނުވެއެވެ. ނާޞިރު އެއްގޮތަކަށްވެސް ސިޔާސީ ކަންތައްތަކުގެ ވާހަކަފުޅެއް އަޅުގަނޑަކާ ނުދައްކަވައެވެ. އަޅުގަނޑުމެންގެ ވާހަކަ މުޅިންވެސް ބިނާވެފައިވަނީ، ވިޔަފާރި ނުވަތަ އިޤްތިޞާދީ ކަންތައްތަކުގެ މައްޗަށެވެ. މިއީ އަޅުގަނޑަށް ކަމުދާގޮތެވެ. އަޅުގަނޑަކީ ވިޔަފާރީގެ މީހެކެވެ. ސިޔާސީ މީހެއްނޫނެވެ.</p>

  <p class="right">ނާޞިރު އަޅުގަނޑުގާތުގައި ބައެއްމަޢުލޫމާތުހޯދުމަށްވިދާޅުވެއެވެ. މިސާލަކަށްދަންނަވާނަމަ، ދުނިޔޭގެބާޒާރުގައި ހަނޑޫ ނުވަތަ ހަކުރުގެއަގުފަދަ ތަކެއްޗާބެހޭ މަޢުލޫމާތެވެ. އަޅުގަނޑު އެމަނިކުފާނަށް ބޭނުންފުޅުވާ މަޢުލޫމާތު ފޮނުވަމެވެ. އެއަގުތައް ރަނގަޅަށް ދިރާސާކުރެއްވުމަށްފަހު، އަޅުގަނޑަށް ކަންކުރަންވީގޮތުގެ އިރުޝާދުދެއްވާނެއެވެ. ގިނަފަހަރަށް މިގޮތުން އަންގަވާއެއްޗެއް ދެފޮޅުވަތަށްވުރެ ދިގެއްނުވާނެއެވެ. އެކަން އަންގަވާގޮތަށްކުރުމަކީ އަޅުގަނޑުގެވާޖިބެވެ.</p>

  <p class="right">ކަންތައް މިގޮތަށްހުރުމާއެކު، ދިވެހިރާއްޖޭގެ ސިޔާސީވެށްޓާއި ކަންކަންހިނގަމުންދިޔަގޮތް އެއީ އަޅުގަނޑުގެ އަމިއްލަތަޖްރިބާއާއި މަޢުލޫމާތުގެބޭރުން ހިނގަމުންދިޔަ ކަންތައްތަކެވެ. 1968 ވަނައަހަރުގެ އެޕްރީލް މަހު، ދިވެހިރާއްޖޭގައިއޮތް ރަސްކަން އުވާލުމަށްޓަކައި، ރައްޔިތުންނަށް ފެންނަ ނުފެންނަ ވޯޓެއްނެގިއެވެ. 11 ނޮވެމްބަރ 1968 ވަނައަހަރުގައި އިބްރާހީމް ނާޞިރު ދިވެހިރާއްޖޭގެ ރައީސުލްޖުމްހޫރިއްޔާގެ މަޤާމަށް އިސްކުރެވުނެވެ. އެއީމިހާރު ޖުމްހޫރީދުވަހުގެ ގޮތުގައި ފާހަގަކުރަމުން އަންނަދުވަހެވެ.</p>

  <p class="right">މިދިހައަހަރު ފެށުނުއިރު، ދިވެހިރާއްޖޭގެ ރަށްތަކުގެ ދިރިއުޅުމުގެ ޙާލަތު ފަސޭހައެއްނޫނެވެ. ދިވެހިރާއްޖޭގެ ފަސްވަނަ މިނިވަންދުވަހުގެ މުނާސަބާގައި، 1970ގައި ލަންކާގެ ނޫހެއްކަމުގައިވާ ޓައިމްސް އޮފް ސިލޯނުގެ ރިޕޯޓް ލިޔެފައިވަނީ، ވަރަށް މަލާމާތުގެ ރާގެއްގައެވެ. އޭގައި ލިޔެފައިވަނީ "ދިވެއްސަކީ އޭނާގެ އަމިއްލަކަންކަންފިޔަވައި އެހެންކަމަކާނުބެހޭމީހެކެވެ. އަދި އޭނާއާދިމާލަށް ރައްދުކުރާ މަލާމާތުގެބަސްތަކާއި އަޅާނުލާމީހެކެވެ. އޭނާއަކީ އޭނާއާދިމާއަށް ފުރައްސާރައިގެބަސްތައް ރައްދުވީނަމަވެސް، ޠަބަޢީގޮތުން ޖަދަލުނުކުރާމީހެކެވެ. ދުނިޔޭގައިދިރިއުޅޭދުވަސްތަކުގައި އޭނާކުރާނެ މާމުހިންމު އެހެންކަންތައްތަކެއް ހުރިމީހެކެވެ. އެހެންކަމާއެކު، އޭނާއާދިމާއަށް ރައްދުވާހުރިހާއެއްޗަކަށް ބީރުކަންފަތެއްދޭ މީހެކެވެ."</p>

  <p class="right">ލިޔުންތެރިޔާ ގަޞްދުގައި ނުވަތަ ގަޞްދުގައިނޫންނަމަވެސް ބުނަމުންއެގެންދަނީ ، ދިވެހިރަށްތަކުގެޖައްވުގައި ނަގަމުންއައި ޝައްކާއި ބިރުވެރިކަމުގެވިލާތަކުގެ ވާހަކައެވެ. 1970ގެ އަހަރުތަކަކީ އެކަކު އަނެކަކަށް ޝައްކުގެނަޒަރުން އާއިލާތަކުގެ ތެރޭގައިވެސް ބަލަމުންއައި ދުވަސްވަރެކެވެ. ވަރަށްކުޑަކުޑައެއްޗަކާބެހޭގޮތުން، މިސާލަކަށް ހަނޑުލުގެއަގާބެހޭގޮތުން ބުނެވޭއެއްޗަކުންވެސް މީހަކު ސަރުކާރާދެކޮޅުހަދަނީކަމަށް ބެލެވިދާނެއެވެ.</p>

  <p class="right">ދިވެހިރާއްޖޭގައި މިފަދަބިރުވެރިދުވަސްވަރެއް ތަޙައްމަލުކުރަމުން އެކަކު އަނެކަކުގެ މައްޗަށް އިތުބާރުނުކޮށް ޝައްކުގެނަޒަރަކުން ދެކެމުންދިޔައިރު، އެއްވެސް ގުޅުމެއްނެތް ދެކަމެއްގެ އިއްތިފާޤުން، ދިވެހިރާއްޖޭގެ މުއްސަނދިކަމާއި ތިޔާގިކަމަށް ގިނަދުވަސްތަކެއްވަންދެން ދެމިހުންނަ އަސަރެއް ކުރުމަކީ، ދެވަނަވިސްނުމަކުން ބަލާއިރު ޙައިރާންކުރުވަނިވި ކަމެކެވެ.</p>

  <p class="right">ފުރަތަމަކަމަކީ، 23އަހަރުދުވަހު ކިޔަވާވިދާޅުވެ އަދި ރާއްޖެއިންބޭރުގައި ކިޔަވައިދެއްވުމުގެމަސައްކަތް ކުރެއްވުމަށްފަހު 1971ވަނަ އަހަރުގައި، މައުމޫނު ޢަބްދުލް ޤައްޔޫމް މާލެވަޑައިގަތުމެވެ. އޭނާވެވަޑައިގަތީ ޓީޗަރަކަށެވެ. ދެވަނަކަމަކީ، އެއަރޕޯޓް ހެދުމުގައި އަޅުގަނޑާއިއެކު މަސައްކަތްކުރެއްވި، މައުމޫނުގެ ކޮއްކޮ، ޢަބްދުﷲ ޙަމީދު، އިބްރާހީމް ނާޞިރުގެ ކެބިނެޓް ސެކްރެޓަރީގެމަޤާމަށް އިސްކުރެއްވުމެވެ.</p>

  <p class="right">މައުމޫނަކީ ވަރަށްކުރުމުއްދަތެއްގެތެރޭގައި ނާޞިރަށް ފާހަގަކުރެއްވުނު ބޭފުޅަކަށްވީކަމީ ޙައިރާންކުރުވަނިވިކަމެއްނޫނެވެ. ނަމަވެސް މައުމޫނުގެ ބައޮގްރަފީގައިވާގޮތުން، މިއީ މައުމޫން ކަންބޮޑުވެވަޑައިގަތްކަމެކެވެ. އެއީ މައުމޫނަކީ ކިޔަވާވިދާޅުވަން މިޞުރުގައިއުޅުއްވިއިރު، ނާޞިރު، އިޒްރާއީލްއާއިދޭތެރޭ ބާއްވަވާގުޅުމާބެހޭގޮތުން، ފާޅުގައި ފާޑުވިދާޅުވަމުންގެންދެވި ބޭފުޅުކަށްވީމައެވެ.</p>

  <p class="right">ނަމަވެސް، މައުމޫނު އިސްލާމްދީނަށްދެއްވާ ޙުރުމަތާއި އިޙްތިރާމްގެވާހަކަ ނާޞިރު އައްސަވައިގެން، ހުކުރު މިސްކިތުގައި ކިޔާ ހުކުރުޚުތުބާ ލިއުއްވުން މައުމޫނާ ޙަވާލުކުރެއްވިއެވެ. 1972 ވަނައަހަރު މައުމޫނު ސަރުކާރުގެ ޝިޕިންގ ޑިޕާޓްމަންޓްގެ މެނޭޖަރކަމުގެ މަޤާމަށް އައްޔަންކުރެއްވިއެވެ. މީގެސަބަބުން އެމް.އެސް.އެލް.ގައި އަޅުގަނޑުމެން ކުރަމުންއައި މަސައްކަތުގެ ފުރިހަމަމަޢުލޫމާތު މައުމޫނަށް އޮޅުންފިލާވަޑައިގަތެވެ.</p>

  <p class="right">ދެންއޮތް އަނެއްކަންތައްގުޅެނީ އަޅުގަނޑުމެންގެ މައިނާރުކަމުގައިވާ މަސްވެރިކަމާއެވެ. 1970ގެ އަހަރުތަކުގެ ކުރީކޮޅަކީ ވަކިންޚާއްސަގޮތެއްގައި މަސްވެރިކަމަށް ރަނގަޅު ދުވަސްވަރެކެވެ. 1972 ވަނައަހަރުގެ ތެރޭގައި އަޅުގަނޑުމެންގެ އެއްބޯޓު ކަމުގައިވާ "އަދަރަންފަރު"ގައި 2,500 ބަސްތާގެ ހިކިކަނޑުމަހާއި އަދި "މޯލްޑިވް ސްޓާރ" ގައި 4،000 އަށްވުރެގިނަބަސްތާ ހިކިމަސް ހިފައިގެން ކޮޅުނބުގައި ބަނދަރުކޮށްފައިއޮތެވެ. އަޅުގަނޑުމެންނަކަށް މިމުދަލެއްނުބޭލުނެވެ. އެއީ މަސްއެތެރެކުރުމަށް ލިބިފައިވާ ކޯޓާއަށްވުރެ އިތުރުވެފައިވީތީއެވެ.</p>

  <p class="right">ސިލޯނުގައި އެދުވަސްވަރު ހުންނެވި ދިވެހިސަފީރަކީ ޙުސައިން ޢަލީ ދީދީއެވެ. ދެވަނަފަހަރު ސިލޯނުގެ ބޮޑުވަޒީރުކަމުގެ މަޤާމަށް 1970 ވަނައަހަރު ހޮވިވަޑައިގެންފައިވާ މިސިޒް ބަންޑާރަނާޔަކަގެ އެޕޮއިންޓްމަންޓެއް އެމަނިކުފާނަށް ލިބިވަޑައިގަތެވެ. ހުސައިން ޢަލި ދީދީ އަރިހުގައި އަޅުގަނޑު ދިއުމަށް އެދިވަޑައިގަތެވެ. މި ބައްދަލުވުމަކީ ދިވެހިރާއްޖެއަށް ކިހާވަރެއްގެ ކަމަކަށް ވެގެންހިނގައިދާނެކަމެއްކަން ކުޑަކޮށްވެސް އޭރަކުހިތަކަށްތަޞައްވަރެއްނުކުރެވެއެވެ. މިބައްދަލުވުންބޭއްވީ ބޮޑުވަޒީރުގެ ރަސްމީގެކޮޅު ޓެމްޕްލް ޓްރީޒްގައެވެ. އަޅުގަނޑުމެން އެތަނަށް ދިއުމުން، ބޮޑުވަޒީރުގެސެކްރެޓެރީ ރަތުވައްތަ އަޅުގަނޑުމެން ބޮޑުކޮޓަރީގައި ތިބުމަށްއެދުނެވެ.</p>

  <p class="right">ބަންޑާރަނާޔަކަ އެތާނގެނުހަނުރީތިސިޑިބަރިން ތިރިއަށްފައިބާވަޑައިގަންނަވަމުން، އޭނާ މަޖްލިހަށްހޮވާފައިވާ ސަރަހައްދަށް ވަޑައިގެންނެވިކަމަށް ވިދާޅުވުމުން، އަޅުގަނޑުމެން ވަރަށްޙައިރާންވިއެވެ. އެހިސާބުގަނޑުގައި ކުދިން ބޯނެކިރުނުލިބިގެން ރޯ ވާހަކަވިދާޅުވިއެވެ. އަދި މިކަންމިހެންއޮތްއިރު، ދިވެހިރާއްޖޭގެހިކިކަނޑުމަސް ސިލޯނަށްގަންނާނީކިހިނެއްހޭ، އޭނާ ބާރުލައްވާފައި ވިދާޅުވިއެވެ.</p>

  <p class="right">ސިލޯނުގައި ދިވެހިމަހަކީ އަގުބޮޑުއެއްޗަކަށްވުމާއެކު، އެގަނެވޭނީ ހަމައެކަނިމުއްސަނދިންނަށްކަމަށާއި އެއީވެސް ކޮންމެހެން ބޭނުންއެއްޗެއްނޫންކަމަށް ވިދާޅުވިއެވެ. އަދި "ސިލޯނުން ދިވެހިހިކިކަނޑުމަސް ގަންނާނެކަމަށް ނުބެލުމަށާއި، ކޮންމެއަހަރަކު ރާއްޖެއިންއެތެރެކުރާމަސް 15 އިންސައްތަ މަދުކުރުމަށް ދިވެހިސަރުކާރުގައި ދެންނެވުމަށް" އޭނާވިދާޅުވިއެވެ. އަދި އޭގެހައަހަރުފަހުން، ދިވެހިހިކިކަނޑުމަސް ވިއްކުމަށް އެހެންގޮތެއް ހޯދުމަށްވެސް އޭނާވިދާޅުވިއެވެ.</p>

  <p class="right">މިޚަބަރަކީ އަޅުގަނޑުމެން ވަރަށްސިއްސުވާލި ޚަބަރެކެވެ. އެއީ އަޅުގަނޑުމެންގެ އަސާސީ ބޭނުންތަކަށް ތަކެތިހޯދަނީ ސިލޯނުގެ މަހުގެކޯޓާއަށެވެ. ނަމަވެސް އަޅުގަނޑުމެން ވާހަކަދައްކައިގެން، ކޮޅުނބުގެ ބަނދަރުގައި އެވަގުތުއޮތް މަހުގެދެޝިޕްމަންޓް ދޫކޮށްދެއްވުމަށް ބަންޑާރަނާޔަކަ އެއްބަސްވެވަޑައިގަތެވެ.</p>

  <p class="right">އަޅުގަނޑު އެބައްދަލުވުމަށްފަހު މާލެއައީ ވަރަށްކަންބޮޑުވެފައިހުރެގެންނެވެ. އެއީ އަޅުގަނޑުމެންގެ މަސްވެރިކަމުގެ ޞިނާޢަތަކީ ފައިދާހުރިއެއްޗަކަށްހެދުމުގެ ބޭނުންތެރިކަމުގެ ބޮޑުކަމުންނެވެ. އެއީ ދިވެހިންގެ އަސާސީބޭނުމަށް ގަންނަންޖެހޭތަކެތި ނުލިބިއްޖެނަމަ، ރައްޔިތުން ބަނޑަށްޖެހިދާނެކަމުގެ ބިރުބޮޑުކަމުންނެވެ. އަޅުގަނޑު މާލޭގައި ގޭގައިހުއްޓާ، ސިލޯނުގެމީހެއްކަމުގައިވާ އާނަންދަ ޑި ސިލްވާ އަޅުގަނޑާ ބައްދަލުކުރުމަށްއައެވެ.</p>

  <p class="right">އަޅުގަނޑުވަނީ ކުރިން އޭނާއާބައްދަލުވެފައެވެ. އެއީ ސިލޯނުގައި މަސްވެރިކަމުގެ މަސައްކަތުގައި ޙަރަކާތްތެރިވަމުން ދިޔަ ޖޭ.ސީ.ފަރނާންޑޯއާ އެކުގައެވެ. ޖަޕާނުމީހުންނާއެކު ނިޕޯން ފިޝިންގ ކޯފަރޭޝަން ލަންކާގައިއުފެއްދީ ޖޭ.ސީ.ފަރނާންޑޯއެވެ. އެމީހުން ބޭނުންކުރަމުންގެންދިޔައީ ލޯންގ ލައިނަރޒްއެވެ. އާނަންދަ ޑި ސިލްވާއަކީ އެމީހުންގެ މެނޭޖަރއެވެ. އޭނާއަކީ ކޮލޮމްބޯޕްލޭން ފައިނޭންސިންގގެދަށުން ލޯންގ ލައިނަރ އުފައްދަމުންގެންދިޔަ ޓާއޯސް ލިމިޓަޑްގެ ޙިއްޞާދާރެއްވެސް މެއެވެ.</p>

  <p class="right">އަޅުގަނޑު އާނަންދަ ޑި ސިލްވާ ވަރަށްރަނގަޅަށް ދަންނަމެވެ. ރާއްޖެއިންގެންދާ ހިކިމަސް ސިލޯނަށް އެތެރެކުރުން މަދުކުރުމުގެ ކަންތަކާބެހޭގޮތުން އަޅުގަނޑާ ބައްދަލުކުރުމަށް އޭނާއައީއެވެ. ޑި ސިލްވާއަކީ އިންޑިޔާކަނޑުގައި ދަތުރުކުރާ ގިނަ ޖަޕާނުބޯޓުފަހަރުގެ އޭޖަންޓެވެ. މިބޯޓުފަހަރަކީ ކޮޅުނބުގައި މުދަލާއި ފެނާއި ބަންކަރކުރުމަށް ބަނދަރުކުރާ އެއްޗިއްސެވެ.</p>

  <p class="right">ރޯމަސްފިނިކޮށް ގަނޑުކުރަން ވިއްކުމަށް، ދިވެހިރާއްޖޭގެފަރާތުން ޝައުޤުވެރިވާނެތޯ އަޅުގަނޑުކުރެން ޑި ސިލްވާ އެއްސެވެ. ކުރިން އަޅުގަނޑުމެން ޙަރަކާތްތެރިވަމުންދިޔައީ، ހަމައެކަނި ހިކިކަނޑުމަހުގެ ވިޔަފާރިކުރުމަށެވެ. މިޚިޔާލަކީ އަޅުގަނޑުމެންނަށް މުޅިންއާކަމެކެވެ. އޭނާބުނީ މިކަމަށް ޖަޕާނުގެ މަރުބޭނި ކޯޕަރޭޝަނުން ޝައުޤުވެރިވާކަމަށާއި މިމަސައްކަތްކުރާނީ އެމީހުންގެ ސަބްސިޑިއަރީ ޖަޕާނުގެ ހޯކޯ ފިޝިންގ ކޯޕަރޭޝަނުންކަމަށެވެ.</p>

  <p class="right">މިޚިޔާލަކީ ރަނގަޅަށްފަރުމާކޮށް ހިންގައިފިނަމަ، އަޅުގަނޑުމެންގެ ސަރުކާރަށާއި މަސްވެރިންނަށް ރަނގަޅުކަމަކަށްވާނެކަން އަޅުގަނޑަށް ޔަޤީންވިއެވެ. އަޅުގަނޑު ނާޞިރާ އެޕޮއިންޓްމަންޓަކަށްއެދުނީމެވެ. އަދިވެގެންއުޅޭގޮތުގެ ފުރިހަމަތަފްޞީލު ދެންނެވީމެވެ. އެއީ ބަންޑާރަނާޔަކައާއިއެކު ކުރެވުނުމަޝްވަރާތަކާއި އޭނާގެއިންޒާރާއި، ޑި ސިލްވާގެހުށަހެޅުމާއި އެކުގައެވެ.</p>

  <p class="right">ނާޞިރު މިކަމަށް ވަރަށްތަރުޙީބުދެއްވިއެވެ. އަދި ހަމަވަޤުތުން ކުރިއަށްދިއުމަށް ބޭނުންފުޅުވިއެވެ. ހޯކޯ ފިޝިންގ ކުންފުންޏާއެކު ބޭއްވުނު މަޝްވަރާތަކަށް ސްޓޭޓް ޓްރޭޑިންގ އޯގަނައިޒޭޝަން (އެސް.ޓީ.އޯ.)ގެ އޮފިޝަލުންގެނެވުނެވެ. ހޯކޯގެފަރާތުން އުތުރުގެއަތޮޅުގައި މަސްވެރިކަންކުރުމަށްނިންމިއެވެ. އެއީ ދެކުނުގެއަތޮޅުތަކަށްވުރެ މަސްވެރިކަން ތިޔާގިވަނީ އުތުރުގައި ކަމަށްވާތީއެވެ.</p>

  <p class="right">ނާޞިރާއި މިނިސްޓަރ އޮފް ފިޝަރީޒް އަދި ސްޓޭޓް ޓްރޭޑިންގ އޯގަނައިޒޭޝަން ހިންގެވުމާއި ޙަވާލުވެވަޑައިގެން ހުންނެވި ޢަބްދުއްސައްތާރު މޫސާ ދީދީ އާއި އަޅުގަނޑު، އަދި ސެކްރެޓަރީއެއްގެގޮތުގައި އިލްޔާސް އިބްރާހީމްއާއެކު ވެވުނުބައްދަލުވުމުގެމަތިން އަޅުގަނޑު އަދިވެސްހަނދާންއެބަހުއްޓެވެ. އެއީ މިމަސައްކަތް ކުރިއަށްގެންދިމުގެ ރޭވުންތަކާ ބެހޭބައްދަލުވުމެކެވެ. އަޅުގަނޑުމެން މިމަސައްކަތް ހިންގާނެ ފޯމިއުލާއެއް ބޭނުންވިއެވެ. އެއީހިންގާނެގޮތާއި، މަސްކިރާނެގޮތާއި، ކިރާމަހަށް މަސްވެރިންނަށް އަގުދޭނެގޮތެވެ.</p>

  <p class="right">ޢަބްދުއްސައްތާރު ހުށަހެޅުއްވީ، މަސްގަންނަ ކޮންމެ ހޯކޯބޯޓެއްގައި ރާއްޖޭގެރެޕްރެޒެންޓޭޓިވްއެއް ބަހައްޓާށެވެ. އޭނާ ބޯޓަށްކިރާމަހުގެ ބަރުދަންބެލުމަށްފަހު ރަސީދެއް އޮޑިވެރިޔާއަށްދިނުމުން، އޮޑިވެރިޔާގޮސް މިރަސީދު ކަތީބަށް ނުވަތަ އަތޮޅުވެރިޔާއަށް ދިނުމުން ފައިސާދޫކުރާގޮތަށެވެ.</p>

  <p class="right">އަޅުގަނޑު މިކަމާދެކޮޅުހެދީމެވެ. އެއީމިކަހަލަ ވަށައިގެން އެނބުރޭގޮތަކަށް މިކަންކުރެވޭނެކަމަށް އަޅުގަނޑަށް ޤަބޫލުނުކުރެވޭތީއެވެ. އަޅުގަނޑަކީ ބޯޓުދަތުކުރާމީހުންގެ މުސާރައިގެކަންކަން ހިނގާގޮތުގެ، ޚާއްޞަކޮށް "އަދަންފަރުގެ" މުސާރަތައްދިނުމުގެ ތަޖްރިބާލިބިފައިވާމީހަކީމެވެ. ބައެއްފަހަރަށް ފަޅުވެރިންނަށް މުސާރަނުލިބޭވާހަކައިވެއެވެ. ނަމަވެސް މިކަމުގެޝަކުވާއެއް އުފުލާފައެއްނުވެއެވެ. މިކަމުން އަޅުގަނޑަށްދޭހަވީ، މިކަންކަންހިނގުމުގައި މެދުވެރިންގެ ނުވަތަ ތަގުންގެދައުރެއް އޮންނަކަމަށާއި، އަދިމިފަދަމީސްމީހުން ފައިސާދޫކުރުމުގެނިޒާމް ކޮންޓްރޯލްކޮށްފާނެކަމަށެވެ.</p>

  <p class="right">އަޅުގަނޑު ޢަބްދުއްސައްތާރުއަރިހުގައިދެންނެވީ، މިއީކާމިޔާބުކަމަކަށް ހަދަންބޭނުންނަމަ މަސްވެރިންނަށް އެމީހުންކިރުވާ މަހުގެއަގު ހަމައެދުވަހަކު ދެވެންވާނެކަމަށެވެ. ތާރީޚްގެ އާޞަފްހާއެއް މިގޮތުންލިޔެވިގެންދާނެކަމަށް އަޅުގަނޑަށްވިސްނުނެވެ. އެއީމަސްވެރިޔާ (އުފެއްދުންތެރިޔާ) އެމީހާބާނާމަސް (އޭނާގެއުފެއްދުން) ހަމަކިރުވާއިރަށް ފައިސާލިބޭނެތީއެވެ. މިއީ މީގެކުރިން ދިވެހިއުފެއްދުންތެރިކަމުގެ ޙަޔާތުގައި އަދިހިނގާފައިނުވާކަމެކެވެ.</p>

  <p class="right">ނާޞިރު އަޅުގަނޑުގެ މިޚިޔާލާމެދު ވިސްނާވަޑައިގަތެވެ. އަދި "ގަމުގެ ދަގަނޑުތިޖޫރީގެ ވައްކަމުގެމަސްއަލައާއިބެހޭގޮތުން އެއްޗެއްއެނގިފައިވޭ"ތޯއެއްސެވިއެވެ. އެކަން އަޅުގަނޑަށް އެނގިފައިއެއްނުވެއޭ ދެންނެވީމެވެ. އެމަނިކުފާނު ދެންވިދާޅުވީ، މުސާރައާއި އެހެނިހެންޚަރަދުތައްކުރުމަށްހުރި ދައުލަތުގެފައިސާ، ތިޖޫރީގައިތަޅުލާފައި ބަހައްޓާފައިހުއްޓައި، ތިޖޫރީފަޅާލުމަށްފަހު 300،000 ރުފިޔާ ވަގަށްނެގީކަމުގައެވެ.</p>

  <p class="right">ނާޞިރު އަޅުގަނޑުގެ ޚިޔާލާމެދު ވަރަށްފިކުރުފުޅުބޮޑުވެފައި ހުންނެވިކަން އަޅުގަނޑަށްވިސްނުނެވެ. އެއީ އަޅުގަނޑުގެ ހުށަހެޅުމާއިއެއްގޮތަށް ދައުލަތުގެފައިސާއިން މިފަދަކަމެއްކުރައްވަން، ނާޞިރުހުންނެވީ ތައްޔާރަކަށްނޫނެވެ. އެއަށްފަހު އެއްސެވީ، "ކަލޭ، އަލި މަނިކު ތިޔަހުރީ މިމަސައްކަތަށް 500،000 ރުފިޔާގެ ގެއްލުމެއްވެއްޖެނަމަ އެޒިންމާ ބޮލުގައިއަޅަން ތައްޔާރަށްހޭ؟ އަދިމިފަދަ އަދަދެއްގެ ވައްކަމެއް ހިނގައިފިނަމަ އެލިބޭ ގެއްލުން ފޫބައްދާނެކަމުގެ ގަރަންޓީއެއް ދީފާނަންހޭ؟" މިހެންނެވެ.</p>

  <p class="right">މިމަސްއަލައާއިމެދު އަޅުގަނޑު ވިސްނަމުންގެންދިޔައިރު، ކޮޓަރިތެރޭގައި އޮތީ ނުތަނަސްކަމެވެ. އަޅުގަނޑު ނާޞިރާއެކުގައި އަމިއްލަގޮތުން ފިލްމްގެނެސްގެން އޮލިމްޕަހުގައި ދެއްކުމުގައި ޙިއްޞާވެގެން މަސައްކަތްހިންގިކަން ކުރީގައިވާނީ ލިއެފައެވެ. އަޅުގަނޑަށް މަޢުލޫމާތުލިބިފައިވާގޮތުގައި މިމަސައްކަތުން ލިބޭއެއްޗެއްއޮތީ ކޮންމެމީހަކަށް 50 އިންސައްތަ ލިބޭގޮތަށެވެ.</p>

  <p class="right">ނާޞިރަކީ އެކުންފުނީގެ ކަންތައްތައް ހިންގެވުމާ ހަވާލުވެވަޑައިގެން ހުންނެވި ބޭފުޅާކަމަށްވެފައި އަޅުގަނޑަށް އެތަނުން ލިބޭއެއްޗެއްވިއަސް ހުރީ އެމަނިކުފާނުގެ ބެއްލެވުމުގެދަށުގައެވެ. ވޭތުވެގެންދިޔަ މުއްދަތުގެތެރޭގައި، އަޅުގަނޑުމެން އެތެރެކުރަމުންގެންދިޔަ ފިލްމްތަކުގެ މަޤްބޫލުކަމުން މިކަމުގެފައިދާ ވަރަށްބޮޑުވެ، ނާޞިރުގެ އަތްޕުޅުގައި އަޅުގަނޑުގެ 400،000 ނުވަތަ 500،000 ރުފިޔާ ހުންނާނެއެވެ. މިފައިސާއަކީ އަޅުގަނޑު އޮފީހުގެގަޑިންބޭރުގައި ހިންދީފިލްމު އެތެރެކުރުމުގެ ވިޔަފާރީގެ ނަތީޖާއެއްގެގޮތުން ލިބުނުއެއްޗެކެވެ.</p>

  <p class="right">މިމޭރުމުން ނާޞިރު އަޅުގަނޑާއި ޗެލެންޖްކުރެއްވިއިރު، އަޅުގަނޑުމެން ދެމީހުންނަށްވެސް މިފައިސާ އެބަހުރިކަން އެނގެއެވެ. މިކަމަކީ، މިގޮތަށްކޮށްފިނަމަ، ކަމާބެހޭ ހުރިހާފަރާތަކަށްވެސް މިންނެތްގެއްލުންތަކެއް ލިބިދާނެކަމެކެވެ. ނާޞިރުވެސް ހިމެނިވަޑައިގެންނެވެ. މިމަޝްރޫއު ކުރިއަށްގެންދިއުމަށް އަޅުގަނޑު ބޭނުންވެފައިވާވަރުގެ ބޮޑުކަމުން، އަޅުގަނޑު ހުށަހަޅާފައިވާ ގޮތުގެމަތިން ކަންކުރުމުން ލިބިދާނެ ހުރިހާފައިސާގެގެއްލުން އަޅުގަނޑުބޮލުގައިއަޅައި އެކަމާޙަވާލުވީމެވެ.</p>

  <p class="right">އަޅުގަނޑު ނާޞިރުގެ އަރިހުގައިދެންނެވީ މިހެންނެވެ. އަޅުގަނޑު ދެންނެވީ ނާޞިރުގެ އަތްޕުޅުގައިހުރި އަޅުގަނޑުގެފައިސާ މިކަމުގެގެރަންޓީއަކަށް ކަނޑައަޅުއްވާށެވެ. އަދިމިކަމުގައި އަޅުގަނޑުގެ ޝަރުޠެއް އެބައޮތްކަމުގައި ދެންނެވީމެވެ. އެއީ މިމަސައްކަތް ހިންގެވުމަށްޓަކައި ސަރުކާރުގައިތިބި އިތުބާރުހުރި މީހުންނާއިއެކު ކުރިއަށްގެންދެވުމަށެވެ.</p>

  <p class="right">ނާޞިރު ވިދާޅުވީ، ކަމަށްބޭނުންވާ ހުނަރުވެރި، އިންސާނީ ވަޞީލަތްވަނީ އެމަނިކުފާނުގެ ބާރުދަށުގައިނޫންކަމަށާއި ޢަބްދުއްސައްތާރާއި ގުޅައިގެން އެކަން ކުރިއަށްގެންދިއުމަށެވެ. އަޅުގަނޑު ޢަބްދުއްސައްތާރާއިދިމާއަށް އެނބުރި، ރަނގަޅުމީހުން ހަމަޖައްސަވައިދެއްވުމަށް ދެންނެވީމެވެ. އެމަނިކުފާނު ދެތިންނަމެއް ހުށަހެޅުއްވިއެވެ. އޭގެތެރެއިން އަޅުގަނޑު ދަންނަ އަދި ހިތްހަމަޖެހޭ ދެފަރާތަކީ، ސިލޯނުގައިހުރި ދިވެހިސަފީރުއޮފީހުގެ ފައިސާބަލަހައްޓާ އެކައުންޓެންޓެއްގެވަޒީފާ އެތައްއަހަރަކު އަދާކުރައްވާފައިވާ ސިންގަޕޫރު މަނިކުފާނާއި، އަޅުގަނޑުމެންގެ އަރަބި އަދި ޤުރްއާން ކިޔަވައިދެއްވި މުދައްރިސް، އަލި ކަލޭފާނު ކުޑަތުއްތުއެވެ.</p>

  <p class="right">މިގޮތުން، އެސް.ޓީ.އޯގައި މަސައްކަތް ކުރައްވަމުންގެންދެވި އަންބަރީ އަބްދުއްސައްތާރާއި، އިސްމާއީލް ޝަފީޤާއި، އިސްމާޢީލް އިބްރާހީމްފަދަ ޒުވާނުންގެ އިޚްލާޞްތެރިޚިދްމަތް އަޅުގަނޑުމެންނަށްލިބުނެވެ. ޖަޕާނުގެ މަރުބޭނީކުންފުންޏާއި އެގްރީމަންޓްކުރެވުނީ، 6 އެޕްރީލް 1972ގައެވެ. މަސައްކަތް ވަރަށްއޮމާންކަމާއެކު ކުރިއަށްދިޔައެވެ. ލިއެކިޔުން އޮޅުވައެއްނުލައެވެ. މަސްވެރިންނާއި މަސްއަލައެއްނުޖެހެއެވެ. ނަތިޖާއަކީ ދިވެހިމަސްވެރިކަމުގެޞިނާޢަތު ކުރިއެރުމާއި ރަށްރަށުގެމީހުންގެ ދިރިއުޅުމަށް ފާހަގަކުރެވޭވަރުގެ ހެޔޮބަދަލުތަކެއްއައުމެވެ.</p>

  <p class="right">މިކަމުންފެޅި ގޮތްޕެއްކަމުގައިވާ، މަސްދޯނިފަހަރުގައި އިންޖީނުއެޅުމުގެ މަސައްކަތް 1974 ވަނައަހަރު ރަސްމީގޮތުން ފެށުނުފަހުން، ވަރަށްހަލުވިކަމާއިއެކު ކުރިއަށްދިޔައެވެ. އިންޖީނުއެޅި އޮޑިފަހަރު ރަށްރަށާއި މަސްވެރިކަންކުރާ ކަނޑުތަކާ ދެމެދުގައި ވަރަށްއަވަހަށް ދަތުރުކުރެއެވެ. އެއާޚިލާފަށް ރިޔާނެގި ދޯނިފަހަރަށްޖެހެނީ އޮޔާއި ވައިހުރިގޮތެއްގެ މައްޗަށް ދަތުރުބިނާކުރާށެވެ.</p>

  <p class="right">އިންޖީނުއެޅި ދޯނިފަހަރު ދުވަލާކުދެފަހަރު ނުވަތަ ތިންފަހަރު މަސްބާނާ ކަނޑަށްގޮސް އައިސް އުޅެއެވެ. މިކަމުގެ ސަބަބުން މަސްވެރިންގެ އާމްދަނީއިތުރުވެ އަދި ދިރިއުޅުމުގެޙާލަތަށް ހެޔޮބަދަލުތަކެއް އައެވެ.</p>

  <p class="right">ފުރަތަމަ އަހަރުގެތެރޭގައި ޖަޕާނު ކުންފުނީގެ ފަރާތުން 7،000 ޓަނުގެ މަސްގަތެވެ 20 އަހަރުފަހުން މިމަޝްރޫއު ހުއްޓުމަކަށްއައިއިރު، އަހަރަކު 30،000 ޓަނުގެ މަސްގަނެއެވެ.</p>

  <p class="right">މިމަޝްރޫއުފެށުނުތާ ތިންއަހަރުފަހުން، ނާޞިރު އަޅުގަނޑާއި ބައްދަލުކުރެއްވިއެވެ. ނާޞިރުވިދާޅުވީ، ސަރުކާރުގެފަރާތުން މަސްކިރާ ބޯޓުފަހަރަށް ކާޑުގެބާވަތްތަކާއި ފައިސާގެންދިއުމުގެއަގަށް ގާތްގަނޑަކަށް 16،000 ރުފިޔާ ޚަރަދުވާކަމަށާއި، މިއީ އެކަށީގެންވާވަރަށްވުރެ މާމަތީހޭދައެއްކަމަށެވެ. އެމަނިކުފާނު ބޭނުންފުޅުވީ މަސްވެރިންނަށް އަގުދިނުމަށް ކޮންމެވެސް އެހެންގޮތެއް ހޯދުމަށެވެ.</p>

  <p class="right">އަޅުގަނޑު އެމަނިކުފާނުގެއަރިހުގައި ދެންނެވީ، ދިވެހީންނަކީ ކިރާމެޝިންގެ ކަށި ކިޔަންއެނގޭ ބައެއްކަމަށާއި، ކިލޯގްރާމް ރާތަލަށް ބަދަލުކުރަން ދަންނަ ބައެއްކަމަށާއި، އަދި ގިނަމީހުންގެއަތުގައި ޖީބު ކަލްކިއުލޭޓަރ އޮންނަކަމަށެވެ. އެހެންކަމުން ސީދާ ޖަޕާނުމީހުން މަސްވެރިންނަށް އަގުދިނުމުގެކަންތައް ކުރިއަށްގެންދެވިދާނެ ކަމަށެވެ.</p>

  <p class="right">ނާޞިރުވިދާޅުވީ ބޭންކްގެރެންޓީއެއް ނުވަތަ ލެޓަރ އޮފް ކްރެޑިޓްއެއް މަރުބޭނީގެފަރާތުން ދީފިނަމަ، މިކޮޅުން ދިވެހިފައިސާ އެމީހުނަށް ލިބޭނެގޮތެއް ހަމަޖައްސަވައިދެއްވިދާނެކަމުގައެވެ. މަރުބޭނީގެފަރާތުން މިކަމަށް އެއްބަސްވާނެކަމަށް އަޅުގަނޑުދެންނެވީމެވެ. ނަމަވެސް ދެންއަޅުގަނޑާ ކުރިމަތިވީ އިޝިކަވާ (މަރުބޭނީގެ ރެޕްރެޒެންޓޭޓިވް) މިކަމާއި އެއްބަސްކުރުވުމުގެ ބުރަމަސައްކަތެވެ. އަޅުގަނޑު މިކަން އޭނާއަށްހުށަހެޅުމުން އޭނާ އެކަމާ ވަރަށްހިތްހަމަނުޖެހި ފުރަތަމަ ދެކޮޅުހެދީއެވެ.</p>

  <p class="right">އަޅުގަނޑަށްޖެހުނީ އޭނާއަށް އާދޭސްކޮށް އަދި މިހާހިސާބަށް އެއްވެސް މައްސަލައެއްނުޖެހި ކާމިޔާބާއެކު ކުރިއަށްދެވުނު ވާހަކަދައްކައިގެން އޭނާ އެއްބަސްކުރުވާށެވެ. ޖަޕާނާއި ދިވެހިރާއްޖެއާއި މަސްވެރިކަމުގެ ޞިނާޢަތަށްވެސް މިކަމުގެ މަންފާދަނީ ލިބެމުންނެވެ. އިތުބާރުވަނީ ޤާއިމްކުރެވިފައެވެ. އަދި ޖަޕާނާއި ދިވެހިރާއްޖެއާ ދެމެދު އެއްވެސްދެބަސްވުމެއްނެތެވެ. އެއްފަރާތުން އަނެއްފަރާތުގެ އިޙްސާސްތައް ދެނެގަނެއެވެ. އަޅުގަނޑު އޭނާގެގާތުންއެދުނީ އަޅުގަނޑު އެކަމަށްއެދޭތީ، ތިންމަސްދުވަހުގެ އަޖުމަބެލުމުގެ މުއްދަތެއް މިކަމަށްދިނުމަށެވެ.</p>

  <p class="right">އެންމެފަހުން އޭނާ މިގޮތަށްއެއްބަސްވެ، މަސައްކަތްކުރިއަށްގެންދިޔައެވެ. އަދި ރަނގަޅަށް އެކަންކުރެވުނުވެސް މެއެވެ. 1980 ވަނައަހަރު، މަރުބޭނީ ދިވެހިރާއްޖޭގެޕްރޮޖެކްޓް ހުއްޓާލަންދެންވެސް މިނިޒާމު ކުރިއަށްގެންދިޔައެވެ.</p>

  <p class="right">އަޅުގަނޑުގެ އަމިއްލަފައިސާ ގެރަންޓީއަކަށްދީގެން، މިމަސައްކަތް ކުރަމުންގެންދިމުގެ ގެއްލުން ލިބިދާނެކަން އަޅުގަނޑަށް އެނގެއެވެ. ނަމަވެސް އަޅުގަނޑު ދިވެހީންނަށް އިތުބާރުކުރަމެވެ. އަދި މިނިޒާމު ހިނގާނެކަމުގެ ޔަޤީންކަން އަޅުގަނޑަށް އޮތެވެ. އަޅުގަނޑުލައްވާ މިކަހަލަ، ގޮތްބަލާފައިނުވާކަމެއް ކުރެއްވުމުގައި އަޅުގަނޑަށް ހިތްވަރުދެއްވުމަކީ ނާޞިރުގެ ޠަބީއަތުގައިވާކަމެކޭ ދެންނެވިދާނެއެވެ. އަދި ދެތިންއަހަރުފަހުން، އެމަނިކުފާނުގެ ސާބިތުކަންމަތީ އިތުބާރާއިއެކު ޤަބޫލުފުޅުކުރައްވާ ގޮތުގައި ނުގުޑާހުންނެވުމުގެ ޢަޒުމް، ޙައްޤަކާއިނުލާ އަޅުގަނޑު ކޮޅުނބުގެ ޖަލަކަށްލުމުން ސަލާމަތްކޮށްދެއްވުމުން ދޭހަކޮށްދެއެވެ.</p>

  <p class="right">އިންޓަރނެޓްގެ ކޮންމެވެސް ސައިޓެއްގައި، ދިވެހިރާއްޖެއަށް އެއްޗެހިކިޔާ މަލާމާތްކުރާލިއުމެއްގައި، އަޅުގަނޑަކީ "ވަގުވިޔަފާރިވެރިއެއް / ސްމަގްލަރއެއް" ކަމުގައި ލިޔެފައިވެއެވެ. އަޅުގަނޑުގެ މަޤާމުގެގޮތުން މިކަހަލަ ބައެއްނަންތައް ނުވަތަ ޢިބާރާތްތައް އަޅުގަނޑަށް ރައްދުވުމަކީ މާޙައިރާންވާކަމެއްނޫނެވެ. އެއީކަންކަން ނުވަތަ ޙާދިސާތައް ހިނގައިފައިވާގޮތުގެ ތަފްޞީލުތައް ބައެއްފަރާތްތަކަށް ދޭހަނުވާތީ ކަމުގައިވެދާނެއެވެ. އަޅުގަނޑު އެއްވެސް ޙާލަތެއްގައި ވަގުވިޔަފާރިކޮށްފައި ނުވަތަ ޚިޔާނާތްތެރިވެފައެއް ނޯންނާނެއެވެ. އަދި އަޅުގަނޑު ކިރިޔާ ޖަލަށް ފޮނުވާނުލީ، އަޅުގަނޑުގެ ތެދުވެރި، ނަމަވެސް އެއިރުގެ ޅަ، ތަޖްރިބާމަދު ވިސްނުމުގެ ސަބަބުންނެވެ.</p>

  <p class="right">އެޙާދިސާގެ ތަފްޞީލު ލިއުމުގެކުރިން، - އޭގެ 35 އަހަރުފަހުންވެސް، އެޙާދިސާގެ ބިރުވެރިކަން އަޅުގަނޑުގެ ހިތުންފުހެވިގެންނުދާ - ދިވެހިރާއްޖެއާއި ލަންކާއާ ދެމެދުގައި، 1970 ގެއަހަރުތަކުގައި އޮތް ގުޅުމާއިމެދު ވިސްނާލަންޖެހެއެވެ. އަޅުގަނޑު ތަފާތުމަޝްރޫއުތަކުގެ ކަންތައްތަކުގައި މާލެއަށް އަންނަމުންދިޔަ ކަމުގައިވީނަމަވެސް، އަޅުގަނޑަކީ ކޮޅުނބުގައިހުންނަ ދިވެހިވިޔަފާރިއާބެހޭ ރެޕްރެޒެންޓޭޓިވްކަމަށްވާތީ، ދިރިއުޅެމުންގެންދިޔައީ، ގޯލް ރޯޑް ގެ އަތިރިމަތީ ފަރާތުގައި، ބަނބަލަޕިޓިޔާގެ ފްރެންކްފަރޓް ޕްލޭސްގައެވެ.</p>

  <p class="right">1972 ވަނައަހަރުގެ މާރޗްމަހުގެތެރޭގައި، ރަނގަޅު ރޭވުމެއްގެދަށުން، ދިވެހިރާއްޖެއަށް ފުރަތަމަ ފަތުރުވެރިގްރޫޕް އަތުވެއްޖެއެވެ. މިކަންވެގެންދިޔައީ ވަރަށްޙައިރާން ކުރުވަނިވި، ޤަބޫލުކުރަންދަތި ތަރައްޤީގެ އަވަދިނެތް މަސައްކަތްތަކެއްގެ ފެށުމަކަށެވެ. ދިވެހިރާއްޖެއަށް ފަތުރުވެރިކަންއައުމާއި، އަދި އެއާއިވިދިގެންއައި ތަރައްޤީގެ މަރުޙަލާތަކަކީ އެނގި، ފެނިދެނިވެގެންވާ ކަންތައްތަކެކެވެ. އެންމެފުރަތަމައައި ގްރޫޕް ތިބީ މާލޭގެ އެކިގޭގޭގައެވެ. އަދި މާލެ ކައިރީގައިވާ ފަޅުރަށްރަށަށް ޒިޔާރަތްކޮށް ފީނައި މަޑަޖަހައިގެން މަސްވެރިކަންކުރުމުގެ (ސްޕިއަރފިޝިންގ) ނަތީޖާއެއްގެ ގޮތުން، ވިހަމަނާފުށިވަނީ ފަތުރުވެރިންތިބޭ ރަށަކަށް ތަރައްޤީކޮށް، އަދި "ކުރުނބާ ވިލެޖް"ގެ ނަމުން ނަންދެވިފައެވެ. މަޑަޖަހައިގެން މަސްހިފުން މިހާރުވަނީ މަނާކުރެވިފައެވެ.</p>

  <p class="right">މިރަށަކީ އިބްރާހީމް ރަޝީދު ވަރުވާއަށް ލިއުއްވާފައިވާ ރަށެކެވެ. އަދި މިރަށަކީ އެންމެފުރަތަމަ ތަރައްޤީކުރި ޓުއަރިސްޓް ރިސޯރޓެވެ. މިކަންކުރުމުގައި ޙިއްޞާދާރުންނަކީ، އަޙްމަދު ނަސީމާއި އަޅުގަނޑުގެކޮއްކޮ މުޙައްމަދު ޢުމަރު މަނިކާއި، އަދި ޖޯރޖް ކޯބިން ކިޔާ އިޓަލީމީހެކެވެ. އެރަށުގައިހުރީ ގާތްގަނޑަކަށް 20 ކޮޓަރި އާއި 40 އެނދެވެ. މިރަށަކީ ދިވެހި ޓުއަރިސްޓްރިސޯރޓްތަކުގެ ފެށުން ކަމުގައިވާ "ބޮޑު ހޮޓާ" ކުރުނބާ ދިވެހިރާއްޖެއެވެ.</p>

  <p class="right">ރައީސް ނާޞިރަށް ފަތުރުވެރިކަމުގެ މުހިންމުކަން ވަޤުތުން ވިސްނިވަޑައިގެން، ސަރުކާރުން މިވިޔަފާރީގައި ބައިވެރިވެވަޑައިގަތުމަށް ބޭނުންފުޅުވިއެވެ. ޚުދުއެމަނިކުފާނުވެސް މިކަމުގައި ކްރެސެންޓް ޓޫރިސް އޭޖަންސީ (ސީ.ޓީ.އޭ.) ކިޔާ ކުންފުންޏެއްހައްދަވައިގެން މަސައްކަތްފެށްޓެވިއެވެ.</p>

  <p class="right">ފަތުރުވެރިކަމުގެ މަސައްކަތް ތަރައްޤީ ކުރުމަށްޓަކައި، އަޅުގަނޑުވެސްހިމެނޭ ކޮމިޓީއެއް ނާޞިރު އެކުލަވާލެއްވިއެވެ. މިކޮމިޓީގެ މެންޑޭޓްއަކީ، މި އާމަސައްކަތަށް، 600 އެނދުގެ މައްޗަށް އެކުލެވޭގޮތަށް ރަށްތަކެއް ތަރައްޤީކުރުމެވެ. މިގޮތުން ތަރައްޤީކުރުމަށް، ބަނޑޮސް، ފުރަނަފުށި، ފަރުކޮޅުފުށި، ބަރޮސް، ވިލިނގިލި، މީރުފެންފުށި، ވެލައްސަރު، މިރަށްތައް ހޮވުނެއެވެ.</p>

  <p class="right">ޢިމާރާތްކުރުމަށް ބޭނުންވާތަކެތި ގެނައުމަށްޓަކައި، ބޭރުފައިސާ ދިނީ އެމް.އެސް.އެލް.ގެ ފަރާތުންނެވެ. ބޭނުންވާ ހުރިހާތަކެއްޗެއް ދިވެހިރާއްޖެއަށް ސިންގަޕޫރުން އެތެރެކުރީ، އެމް.އެސް.އެލް.ގެ ބޯޓުފަހަރުގައެވެ. ބޭނުންވާތަކެތީގެ ލިސްޓެއް އަޅުގަނޑުގެއަތަށް ލިބުމުން، އަވަހަށްއެތަކެތިހޯދާފައި ފޮނުވުމަކީ އަޅުގަނޑުގެވާޖިބެކެވެ. މިހަރަށުގެ މަސައްކަތްތައް ތަފާތު އަމިއްލަ ކޮންޓްރެކްޓަރުން މެދުވެރިކޮށް ހިނގަމުންދިޔައެވެ.</p>

  <p class="right">ކޮޓަރިތައްހުރީ ވަރަށްސާދާކޮށެވެ. މިހާރުމިފެންނަ ބޮޑެތި ފަރުނީޗަރލައިގެން ފުރިހަމަކޮށް، އެއަރކޮންޑިޝަންކޮށް ހަދާފައެއްނޫނެވެ. އެކޮޓަރިތަކުގައިހުރީ، ސިމެންތިޖެހި ތަޅުމާއި، ސިމެންތިޓިނުގެ ފަންގިފިލާއާއި ދެބައިކުޅައެއްބައިގައި ތަށިމުށިޖަހާފައިހުރި ފާޚާނާއެވެ. ފެންވެރުމަށާއި އެއްޗެހިދޮވުމަށް ބޭނުންކުރަނީ ބިމުންނަގާ ލޮނު، ކިލަނބު ފެނެވެ. ބުއިމަށްޓަކައި ތާނގީއަށް ވާރޭފެންނަގައެވެ.</p>

  <p class="right">އަޅުގަނޑަށްޖެހުނީ މަސައްކަތް ފަށައިގަތުމުގެ ބާރަކަށްވާށެވެ. މަސައްކަތްތައް ކުރިއަށްގެންދިޔައީ އަމިއްލަފަރާތްތަކުންނެވެ. ނަމަވެސް ކޮޅުނބުގެ ވޯކަރޒް ޓުއަރޒްގެ އިމްޕެޓްއާއިއެކު އަޅުގަނޑު ޔޫރަޕަށް ދަތުރުކުރީމެވެ. އެއީމިކަމާމެދު ޓުއަރ އޮޕަރޭޓަރުންގެ ޝައުޤުވެރިކަން އިތުރުކުރާށެވެ. ފުރަތަމަކުރި މިދަތުރުގައި، އަޅުގަނޑުމެން ވަރަށްގިނަރަށްތަކަށް ދަތުރުކުރީމެވެ. އޭގެތެރޭގައި އިޓަލީ، ޖަރުމަނީ، ޑެންމާރކް، ސްވިޓްޒަރލޭންޑް، ސްވީޑަން އަދި އިނގިރޭސިވިލާތް ހިމެނުނެވެ. އަޅުގަނޑުމެން ދަތުރުކުރީ ރޭލުގައެވެ. އަދި އަތުގައި ތިންސޫޓްކޭސް ފުރެންދެން، އަޅުގަނޑުމެން ފަށައިގަތް ހަރިސޯރޓްގެ އަގުތަކާއި އަދި އެހެންމައުލޫމާތުހުރި ލުއިފޮތް ގެންދިޔައީމެވެ.</p>

  <p class="right">ދިވެހިރާއްޖެއާއިބެހޭ އެއްޗެއް އެނގެނީ ވަރަށްމަދުބަޔަކަށެވެ. އަދި އަޅުގަނޑުމެންނާއި ބައްދަލުވި އޭޖަންޓުންގެ ތެރެއިން ފަސް އިންސައްތައެއްހާ ބަޔަކަށްވެސް ދިވެހިރާއްޖެއަކީ އޮންނަތަނެއްކަންވެސް ނޭނގެއެވެ. ނަމަވެސް އަހަރުނިމުނުއިރު، ސްވީޑަން، ޑެންމާރކް އަދި އިޓަލީއިން ކޮންމެވެސްވަރަކަށް ފަތުރުވެރިން ޒިޔާރަތްކޮށްފައިވެއެވެ.</p>

  <p class="right">މިރަށްތަކުގެ ކުލިންނާއި އަދި ރިސޯރޓް ހިންގާފަރާތުން ޓުއަރިސްޓަކުހުންނަ ކޮންމެރެޔަކަށް ސަރުކާރަށް ދައްކަންޖެހޭކުލި ނުވަތަ އެނދުޓެކްސްގެ ޒަރީއާއިން ސަރުކާރަށް ކޮންމެވެސްވަރެއްގެ ސީދާއާމްދަނީއެއް ލިބެންފެށިއެވެ. ވަރަށްއަވަސް މުއްދަތެއްގެތެރޭގައި މަސްވެރިކަމުންލިބޭ އާމްދަނީއާއި އެއްވަރުވެ، އަދި ވަރަށްއަވަހަށް އެއަށްވުރެ އިތުރަށް މިޞިނާޢަތުން އާމްދަނީ ލިބެންފަށައިފިއެވެ.</p>

  <p class="right">އަޅުގަނޑުގެ އެއްބަނޑުއެއްބަފާ ހުރިހާއަޚުން މަސައްކަތްކުރަމުން ގެންދިޔައީ، އަމިއްލަމަސައްކަތުގެ ދާއިރާގައެވެ. އަދިމިއެންމެންގެ ހުނަރުވެރިކަން އެއްކޮށްލައިގެން ޔުނިވަރސަލް އެންޓަރޕްރައިޒަސް އުފެއްދިއެވެ. މިއީމިހާރު، ކުރުނބާ ވިލެޖްވެސް ހިމެނޭގޮތަށް، ވަރަށްމަޤްބޫލު ގިނަރިސޯރޓްތަކެއް، ހިންގަމުންގެންދާ ކުންފުންޏެކެވެ. ނަމަވެސް އަޅުގަނޑަކީ އެކުންފުންޏާއި ޒާތީގުޅުމެއްއޮންނަ، އަދި ޓުއަރިޒަމާވެސްގުޅިފައިވާ މީހެއްނޫނެވެ.</p>

  <p class="right">ޓުއަރިޒަމްފެށުނުއިރު، ރަށުގެ ސިޔާސީމަސްރަޙަކީ މާމުހިންމުކަމެއްނޫނެވެ. މިދެންނެވީ މިއަދު ކިރިޔާލޮޅުމެއް އަރާއިރަށް ޚަބަރުފަތުރާ ވަޞީލަތްތަކުން ދިވެހިރާއްޖޭގެ ކަންތައްތަކަށް އަމާޒުކުރާ ސަމާލުކަމާ އަޅާބަލާއިރުގައެވެ. 1970 ގެއަހަރުތަކުގެތެރޭގައި، ބައެއް ދާޚިލީމަސްއަލަތަކާ ކުރިމަތިވީނަމަވެސް، އެއިންކަމަކުން ޓުއަރިޒަމްގެ ތަރައްޤީއަކަށް އެއްވެސް ހުރަހެއްނޭޅެއެވެ.</p>

  <p class="right">ރައީސް ނާޞިރު އާލާސްކަންފުޅާވެ، ޤައުމުހިންގުމުގެ ކަންތައްތައް ދުވަހުންދުވަހަށް ކުރެއްވުމަށް ކޮންމެވެސްވަރަކަށް ދަތިފުޅުވާންފަށައިފިއެވެ. އަދި ވަޒީރުލްއަޢުޒަމެއް އިސްކުރުމަށް ޤާނޫންއަސާސީ އިޞްލާޙުކުރެއްވުމަށް ރައްޔިތުންގެ މަޖްލީހަށްހުށަހެޅުއްވިއެވެ. މިކަން ނިންމުންއޮތީ ރައްޔިތުންގެމަޖްލިސްގެ ތަޅުމުގައެވެ.</p>

  <p class="right">ވަޒީރުލްއަޢުޒަމްގެ މަޤާމަށް ހޮވުނީ އަޙްމަދު ޒަކީއެވެ. ސަރުކާރުގެ ދުވަހުންދުވަހަށް ހިންގުމުގެ މަސައްކަތްޕުޅާ ޒަކީ ޙަވާލުވެވަޑައިގަތް ކަމުގައިވީނަމަވެސް، ހުރިހާކަމެއް ހިނގަނީ ނާޞިރުގެދަށުންނެވެ. އެދުވަސްވަރު، ސިޔާސީކަންތައްތަކާއި ދައުލަތްހިންގުމުގެކަންތައްތަކަށް ޝައުޤުވެރިކަންހުރިފަރާތްތަކަށް، ރާއްޖޭގެމާޙައުލުގައި ބަނަކަމާއި ކަންބޮޑުވުން އެކުލެވިފައިއޮތެވެ.</p>

  <p class="right">މައުމޫނު ޢަބްދުލް ޤައްޔޫމްވެސް، 1973 ވަނައަހަރު ބަންދުކުރެވި، ހަތަރުއަހަރުގެ މުއްދަތަކައް އަރުވާލެވުނެވެ. ނަމަވެސް، 1973 ވަނައަހަރު، އާދައުރަކަށް ރައީސްކަމުގެމަޤާމަށް ނާޞިރު ހޮވިވަޑައިގަތުމާއިގުޅިގެން ދެއްވިޢަފޫޢާއްމެއްގައި، 1973 ވަނައަހަރުގެ ނޮވެމްބަރުމަހު މައުމޫން ދޫކޮށްލެއްވުމާއެކު، ވަރަށްއަވަސް މުއްދަތެއްގެތެރޭގައި އެމަނިކުފާނަށް ޓެލެކޮމިއުނިކޭޝަންސް ޑިޕާރޓްމަންޓްގެ ވަކީލުގެމަޤާމު ލިބިވަޑައިގަތެވެ.</p>

  <p class="right"> </p>
</body>
</html>
