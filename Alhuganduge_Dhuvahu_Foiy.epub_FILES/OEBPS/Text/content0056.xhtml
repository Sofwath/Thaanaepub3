<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_55"></h1>

  <p class="right1">ރާއްޖޭގެ މުވާޞަލާތީކަންތައްތަކުގައި އަޅުގަނޑުގެބައިވެރިވުން ފެށިފައިވަނީ 1974 ވަނައަހަރުގެ އިންޑިޔާގެ އޯވަރސީޒް ކޮމިޔުނިކޭޝަން ސަރވިސް (އޯ.ސީ.އެސް.) އާއި މަޝްވަރާކުރުމަށް ދިވެހިސަރުކާރުގެފަރާތުން ފޮނުއްވި ވަފްދުގެވެރިޔާގެ ޙައިސިއްޔަތުންނެވެ. އޯ.ސީ.އެސް. އާއި ދިވެހިރާއްޖޭގެ ޓެލެކޮމިއުނިކޭޝަންސް ޑިޕާރޓްމަންޓް (ޓީ.ސީ.ޑީ.) އާއިދެމެދު ޓެލެޕްރިންޓަރލިންކެއް ޤާއިމްކޮށް، އަދި މިގުޅުމުގެ ސަބަބުން ފުރަތަމަފަހަރަށް ދިވެހިރާއްޖެއާއި ދުނިޔޭގެ ޤައުމުތަކާއިދެމެދު ޓެލެކްސްގެ ޒަރީޢާއިން ގުޅުންއުފެދުނެވެ. މީގެކުރިން ގުޅިފައިވަނީ ހަމައެކަނި ކޮޅުނބުގައިހުންނަ ދިވެހިސަފީރު އޮފީހާއި ޓީ.ސީ.ޑީ. އާއެވެ. އެއީ މިދެތާނގައި ބެހެއްޓިފައިވާ ކޮލިންސް ޓްރާންސީވަރ މެދުވެރިކޮށެވެ. މިގުޅުން ބޭނުންކުރަނީ ހަމައެކަނި ދިވެހިސަރުކާރުންނެވެ. ދިވެހިސަރުކާރުގެފަރާތުން ކޮޅުނބުގައި ހުންނަ ދިވެހިރާއްޖެއަށް ކަނޑައަޅާފައިވާ ބޭރުގެ ސަފީރުއޮފީސްތަކަށް ފޮނުއްވާ މެސެޖްތަކާއި އަދި ދިވެހިރާއްޖޭގެ ފަރާތުން ކޮޅުނބުގައި ހުންނަ ޓްރޭޑް އޮފީހަށް ފޮނުއްވާ މެސެޖްތައް ޓީ.ސީ.ޑީ.ގެ އޮޕަރޭޓަރުން ކިޔައިދެނީ، ނުވަތަ މޯރސްކޯޑް ބޭނުންކޮށްގެންފޮނުވަނީއެވެ. ސަފީރުއޮފީހުގެ އޮޕަރޭޓަރުން ލިޔެ، ގެންދަންވީތަންތަނުގެ އެޑްރެސްޖެހުމަށްފަހު މެސެންޖަރުން މެދުވެރިކޮށް އެތަނަކަށް ފޮނުވަނީއެވެ. އެތަންތަނުންނާއި ދިވެހިޓްރޭޑް އޮފީހުން ދިވެހިސަރުކާރަށް ފޮނުވާ މެސެޖްވެސް ފޮނުވަނީ ހަމަމިބީދައިންނެވެ.</p>

  <p class="right">ދިވެހިރާއްޖެއަށް ޓުއަރިޒަމް ތަޢާރަފްވެ، 1972 ވަނައަހަރުގެ ފަހުކޮޅުގައި ފުރަތަމަ ޓުއަރިސްޓް ގްރޫޕް މާލެއައުމާއިގުޅިގެން، ދިވެހިރާއްޖޭގެ ޓުއަރިޒަމްގެ ޞިނާޢަތު ރަނގަޅުގޮތެއްގައި ބިނާކުރުމަށްޓަކައި، ބައިނަލްއަޤްވާމީ މުވާޞަލާތީގުޅުން އަވަހަށް ޤާއިމްކުރުމުގެ މުހިންމުކަން ވަރަށްބޮޑުވިއެވެ. ދިވެހިރާއްޖޭގެ ބޯޓުފަހަރުގެ ކަންތައްތައް ކޮޅުނބުން ބުންބާއަށް ބަދަލުވެ، ސަރުކާރާއި ގުޅާނެގޮތެއް ހޯދުމަށްވެސްވަނީ ބޭނުންވެފައެވެ. މިމަސްއަލަ، އިންޑިޔާގެ ފަރާތުން ދިވެހިރާއްޖެއަށްވެދެއްވާ އެހީގެތެރޭގައި ތާވަލްކުރެވުނެވެ. އިންޑިޔާ ސަރުކާރުގެ މަތީފެންވަރެއްގެ ވަފުދެއް ދިވެހިސަރުކާރާއި މަޝްވަރާކުރެއްވުމަށް ވަޑައިގަތެވެ. ވަފުދުގެ ވެރިއަކަށް ހުންނެވީ އޯވަރސީޒް ކޮމިއުނިކޭޝަންސް ސަރވިސްގެ ޑިރެކްޓަރ ޖެނެރަލް މިސްޓަރ ޕީ.ޖީ.ޑެމްލަރ އެވެ. މިޓީމާއި މަޝްވަރާކުރުމަށްހަމަޖެހުނު ދިވެހިޓީމުގެ ވެރިއަކަށްހުރީ އަޅުގަނޑެވެ. މިމަޝްވަރާތަކުގެ ނަތީޖާއެއްގެގޮތުން އެކުލަވާލެވުނު މަޝްރޫއެއްގެ ދަށުން، 1974 ވަނައަހަރު ބޮމްބޭ/މާލެ މުވާޞަލާތީގުޅުން އުފެދުނެވެ. އިންޑިޔާގެ ތިންއިންޖިނޭރުންގެ އިރުޝާދުގެދަށުން، ދިވެހިސަރުކާރުގެފަރާތުން މެރީންޑްރައިވް 54 ނަންބަރުގައި ރިސީވިންގ ސްޓޭޝަނެއް ދެތިންމަހެއްހައިދުވަހުގެ ތެރޭގައި ޤާއިމްކުރިއެވެ. މޯލްޑިވްސް ޝިޕިންގ ލިމިޓެޑަކީ މިލިންކް ބޭނުންކުރަންފެށި އެންމެފުރަތަމަ ކަސްޓަމަރެވެ. އަދި މިގުޅުން އެންމެ ގިނައިން ބޭނުންކުރާ ފަރާތްކަމުގައިވިއެވެ.</p>

  <p class="right">އެހެންނަމަވެސް، ބޮމްބޭ/މާލެ ޓެލެކޮމިއުނިކޭޝަން ޓެލެޕްރިންޓަރލިންކާއި އެހެނިހެން މުވާޞަލާތީ ފެސިލިޓީތައް، ކޮޅުނބުގައިހުންނަ އަޅުގަނޑުމެންގެ ސަފީރުއޮފީހުގައިހުރި ވަޔަރލެސްލިންކްވެސް ހިމަނައިގެން، އަދި މާލޭގައިހުރި ކުޑަ އޮޓޮމެޓިކް އެކްސްޗޭންޖާއިއެކު، ވަނީ އަޅުގަނޑުމެންގެތަރައްޤީއަށް، ޚާއްޞަކޮށް ޓުއަރިޒަމްގެތަރައްޤީގެ ބޭނުންތަކަށް މަދުވެފައެވެ. ޓުއަރިސްޓުންގެގޮތުގައި އަންނަމެހެމާނުންތިބޭނެ އެތައްރިސޯރޓްތަކެއް އަޅުގަނޑުމެންހެދިއިރު، އެމީހުން ދިވެހިރާއްޖޭގައި ޗުއްޓީގެގޮތުގައި ހޭދަކުރާދުވަސްކޮޅު، އެމީހުންގެ ގާތްތިމާގެމީހުންނާއި އަދި ވިޔާފާރީގެ ކަންތައްތަކާއި އެމީހުން މުވާޞަލާތީގުޅުންއޮތުމަށް ބޭނުންވާނެމިންވަރާމެދު އަޅުގަނޑުމެން މާބޮޑަކަށް ވިސްނާފައެއްނެތެވެ. ބޭރުގެޤައުމުތަކަށް، އެކަކުއަނެކަކާއި ސީދާގުޅުމަކީ އަޅުގަނޑުމެން އަޑުއަހާފައިވާ ކަމެއްނޫނެވެ. ޙަޤީޤަތަކަށްވުން ވަރަށްދުރުގައި ވާކަމެއްވެސްމެއެވެ.</p>

  <p class="right">އާޞިނާޢަތެއްގެގޮތުގައި ޓުއަރިޒަމްގެފަރާތުން ދިވެހިރާއްޖޭގެ އިންފްރާސްޓްރަކްޗަރ (ހިންގުމަށް ބޭނުންވާ އަސާސީ އޮނިގަނޑު) އަށް ތަފާތުބޭނުންތައް ޖެހެންފަށައިފިއެވެ. މެހެމާނުން ތިބޭނެތަންތަން އަޅުގަނޑުމެން ހަދަމުންގެންދިޔައިރު، ކުޑަކުޑަ އޮޓޮމެޓިކް އެކްސްޗޭންޖެއް މާލޭގައިބެހެއްޓުންފިޔަވައި މުވާޞަލާތީ ގުޅުމާއިމެދު ވިސްނާލާފައެއްނެތެވެ. ކޮޅުނބުގައިހުންނަ އަޅުގަނޑުމެންގެ އެމްބެސީއާއި ދިވެހިސަރުކާރާއި ދެމެދުގައި ގުޅުންހިންގަނީ އަދިވެސް ވަޔަރލެސްގެ ޒަރީޢާއިންނެވެ. މާލޭގައި އެމް.އެސް.އެލް.އާއި އެމް.އެސް.އެލް.ބުންބާއާއި ދެމެދު ގުޅުންހިންގަނީ އިންޑިޔާސަރުކާރުގެ އެހީގައި ހަމަޖައްސަވައިދެއްވާފައިވާ ޚާއްޞަ އެޗް.އެފް.ޓެލެކްސް ގުޅުމަކުންނެވެ.</p>

  <p class="right">1976 ވަނައަހަރު އެމް.އެސް.އެލް.ގެ ކަންތައްތައް ހިންގުމުގައި އަޅުގަނޑު ހުންނަޤައުމު ކަމުގައިވާ ސިންގަޕޫރުން މާލެއައިސް އުޅެނިކޮށް، ނާޞިރު އަޅުގަނޑާއި ބައްދަލުކުރެއްވުމަށް ބޭނުންފުޅުވެގެން އަންގަވައިފިއެވެ. އަޅުގަނޑަށް ދެއްކެވީ، ނިޕޮން އިލެކްޓްރިކް ކުންފުނީ (އެން.އީ.ސީ.) ގެފަރާތުން ކޮޅުނބުގައި ހުންނަ ދިވެހިސަފީރު އޮފީސް މެދުވެރިކޮށް، އެއްތަނުން އަނެއްތަނަށް ގެންދެވޭކަހަލަ އާރތު ސެޓެލައިޓް ސްޓޭޝަން ޑިޝްއަކާއި ބެހޭގޮތުން ހުށަހަޅާފައިވާ ލުއިފޮތެކެވެ. އަދިމިކަހަލަ އާރތު ސްޓޭޝަނެއް ރާއްޖޭގައި ބަހައްޓަވަން ބޭނުންފުޅުވާކަމަށް ވިދާޅުވިއެވެ.</p>

  <p class="right">މީގެކުރިން މިކަހަލަނިޒާމެއް ސިންގަޕޫރުން އަޅުގަނޑަށް ފެނިފައިވާތީ، މިއީ އަޅުގަނޑަކަށް އާއެއްޗެއްނޫނެވެ. މީގެއަގު ވަރަށްބޮޑުވާނެކަން އަޅުގަނޑަށްވިސްނުނެވެ. އަގުގެގޮތުގައި އެމީހުން ބަޔާންކޮށްފައިއޮތީ، ތަކެތީގެއަގަށް 1.5 މިލިއަން އެމެރިކާ ޑޮލަރ (އެފް.އޯ.ބީ.ޖަޕާން) އަދި ބެހެއްޓުމަށާއި ޓެސްޓްކުރުމަށް 49،189 އެމެރިކާ ޑޮލަރެވެ. މިއީ ދިވެހިރާއްޖެއަށް އެއިރު ވަރަށްބޮޑު އަގެކެވެ. އަޅުގަނޑު މިކަމާދޭތެރޭ ވިސްނާލަން މަޑުމަޑުން އިނީމެވެ. އަދި އަޅުގަނޑު މަޑުންއިނީ ކީއްވެތޯ ނާޞިރުއެއްސެވިއެވެ.</p>

  <p class="right">އަޅުގަނޑު ދެންނެވީ މިއީ އެންމެފަހުގެ ސެޓަލައިޓް ޓެކްނޮލޮޖީ ކަމަށްވާތީ ވަރަށްބޮޑު އިންވެސްޓްމަންޓްއެއްކަމަށެވެ. އަދި ވަރަށްޓެކްނިކަލް އެއްޗެއްވެސްމެއެވެ. މިހިންގާނެ، ތަމްރީންލިބިފައިވާ ހުނަރުވެރި މީހުންވެސް ބޭނުންވާނެކަމަށް ދެންނެވީމެވެ.</p>

  <p class="right">ނާޞިރުވިދާޅުވީ މިކަމަށްބޭނުންވާ 1.5 މިލިއަން އެމެރިކާ ޑޮލަރު، އެހީގެގޮތުގައާއި އަދި އަޅުގަނޑުމެންގެ ބައެއް ފައިސާގެވަޞީލަތް ނަންގަވައިގެން ހޯއްދަވާނެކަމަށެވެ. މިކަން ކުރުމުގެ ހުނަރުވެރިދިވެހިން ނެތްކަމަށްދަންނަވައި، އަޅުގަނޑު ދެކޮޅުހެދުމުން، އެމަނިކުފާނުވިދާޅުވީ އެކަންކުރާނެ މީހަކުހޯދުމަކީ އަޅުގަނޑުގެ މަސްއޫލިއްޔަތެއްކަމަށެވެ.</p>

  <p class="right">އަޅުގަނޑުދިޔައީ އެއްލިގެންނެވެ. ދެން ނާޞިރުވިދާޅުވީ، "އަހަންނަށްވިސްނޭ، އެންމެފުރަތަމަ އަހަރުމެންހޯދަންވީ އެޗް.އެފް.ޓެލެކްސްކަން. ނަމަވެސް ގެއްލިފައިވާވަގުތު އަހަރެން ހޯދަންއެބަޖެހޭ. އަހަރެންބޭނުންވަނީ މުވާޞަލާތުގެ އެންމެފަހުގެ ޓެކްނޮލޮޖީ. މިހޯދުމަކީ އަހަރުމެނަށް ކުރިއަށްދިއުމަށް ވަރަށްބޮޑު އެހީއަކަށްވާނެ. އަދި އަހަރުމެންގެ ޤައުމުގެ ތަރައްޤީގެދުވެލި އަވަސްވެސްވާނެ."</p>

  <p class="right">މިހެންވިދާޅުވުމުން އެފޮނުއްވި މެސެޖް އަޅުގަނޑަށްފަހުމްވެ ޖަވާބުވެސް އެނގިއްޖެއެވެ. މަސްއަލައާއި އެއަށް ޙައްލުހޯދުމަކީ އަޅުގަނޑުގެކަމެކެވެ. އަޅުގަނޑުވަނީ ނުތަނަވަސް ވެފައެވެ. ނަމަވެސް، މިއީ އަމުރެކެވެ. އެހެންކަމުން މަސްއަލަބެލުމަށް އަޅުގަނޑު އެއްބަސްވެއްޖައީމެވެ. އަޅުގަނޑު އެދުވަހުހަވީރު މާލެއިންފުރައިގެން ކޮޅުނބަށްގޮސް، ސިންގަޕޫރަށް އަނެއްދުވަހު ދިއުމުގެކުރީން، އެރޭހުރީ ކޮޅުނބުގައެވެ.</p>

  <p class="right">އަޅުގަނޑުހުރީ ސިލޯނު އިންޓަރކޮންޓިނެންޓަލް ހޮޓަލުގައެވެ. ނަމަވެސް މިމަސްއަލައާއިހެދި އަޅުގަނޑަކަށް ރަނގަޅަކަށްނުނިދުނެވެ. މިއީ ހަމައެކަނި ސެޓަލައިޓް ޑިޝްގަތުމުގެ މަސްއަލައެއްނޫނެއެވެ. އެހިންގާނެ އިތުބާރުހުރިފަރާތެއް ހޯދުމާއި، އެއާއިބެހޭ ސާމާނުގެނެސް ހަރުކުރުންހިމެނެއެވެ. އަދި ދިވެހިރާއްޖެ ސެޓެލައިޓްގެ ކޮމިއުނިކޭޝަންއާއި ގުޅި، ޓެލެފޯނު، ޓެލެކްސް، ފެކްސް އަދި ޓީ.ވީ.ފަދަ ކަންކަމަށް ހުޅުވިގެންދިއުންވެސް ހިމެނެއެވެ.</p>

  <p class="right">އަޅުގަނޑަށް ނިދަންއުނދަގޫވުމުން، ތެދުވަންނިންމައިފީމެވެ. އެއިރު ފަތިހު ފަހެއްޖަހާފާނެއެވެ. އެހެންކަމުން އަޅުގަނޑުދިޔައީ ކޮފީޝޮޕަށް ކޮފީބޯށެވެ. އޭގެފަހުން އަޅުގަނޑު ކުރާނެކަމަކާދޭތެރޭ ވިސްނާލަންއިނީ ހޮޓަލުގެ ފެންޑާގައެވެ. އެހާއަވަސް ގަޑިއެއްކަމުން އެތާތިބީ ވަރަށްމަދު ބައެކެވެ.</p>

  <p class="right">ފައިސާދައްކާ ކައުންޓަރުގެ ކައިރީގައިތިބި ތިންއިނގިރޭސީން އަޅުގަނޑަށް ފާހަގަވިއެވެ. އަދިއެމީހުން އެއަރޕޯރޓަށްގެންދާ ޓެކްސީއަންނަންދެން އަޅުގަނޑު ކައިރީގައި އިށީނދެގެންތިއްބެވެ. އަޅުގަނޑުމެން ވާހަކަދައްކަން ފަށައިފީމެވެ. އެމީހުންބުނީ އެމީހުންއެތިބީ ހޮންގކޮންގުން ސީޝެލްސްއަށް އެދުވަހުގެ ބީ.އޯ.އޭ.ސީ. ފްލައިޓުން ދާންވެގެންކަމުގައެވެ.</p>

  <p class="right">މިއީ އަނެއްކާވެސް ތަޤްދީރު އެހީގެއަތެއް އަޅުގަނޑުމެނަށް ދިއްކޮށްލިފަހަރެކެވެ. މިތިންމީހުންނަކީ ކޭބަލް އެންޑް ވަޔަރލެސްގެ ތިންއޮފީޝަލުންނެވެ. މިމީހުން މިދަނީ، ދިވެހިރާއްޖޭގައި ބެހެއްޓުމުގެ ކަންތައްކުރުމަށް ނާޞިރު އަޅުގަނޑުގެގާތުގައި ވިދާޅުވެފައިވާބާވަތުގެ ސެޓެލެއިޓް ޑިޝްއަކާއި މުވާޞަލާތި ނިޒާމެއް، ސީޝެލްސްގައި ޤާއިމްކުރުމުގެ ވާހަކަތައް އެތާނގެ ސަރުކާރާއިދެއްކުމަށެވެ.</p>

  <p class="right">އެމީހުން އަޅުގަނޑުގާތުގައިބުނީ، ކޭބަލް އެންޑް ވަޔަރލެސް (ސީ.އެންޑް ޑަބްލިއު.) އަކީ ކެރިބިއަންގެ ވަރަށްގިނަޤައުމުތަކުގެ މުވާޞަލާތީނިޒާމުތައް ބަލަހައްޓާ ފަރާތްކަމުގައެވެ. އެމީހުން އިންޑިޔާކަނޑުގައި އެކަންކުރުމުގެ ޝައުޤުވެރިކަންހުރެދާނެތޯ އަޅުގަނޑުއަހާލުމުން އާނއެކޭބުންޏެވެ. އަޅުގަނޑު ދިވެހިސަރުކާރުގެފަރާތުން މިފަދަނިޒާމެއް ޤާއިމްކުރަން ބޭނުންފުޅުވާވާހަކަ އެމީހުންގެގާތުގައި ބުނީމެވެ. އަޅުގަނޑު، ސީ.އެންޑް ޑަބްލިޔު.ގެފަރާތުން މިފަދަކަމެއް ފަހުންއެއްބަސްވެވޭގޮތެއްގެމަތިން ކުރުމުގެޝައުޤުވެރިކަން ހުންނާނެތޯއެހީމެވެ. އެމީހުންގެޖަވާބަކީ "އާނއެކެވެ" އެވެ.</p>

  <p class="right">އަޅުގަނޑަށް އެކުންފުންޏާއިބެހޭ ބައެއްލިޔެކިޔުމާއި ލުއިފޮތްދިނެވެ. އަދި އަޅުގަނޑު ލަންޑަނަށްގޮސް އެމީހުންނާއި ގުޅާނަންކަމަށްބުނީމެވެ. އަޅުގަނޑުގެ ރަޙްމަތްތެރިޔާ ހާޝިމް އަޅުގަނޑުބަލާއައުމުން، ޚިޔާލުބަދަލުވެއްޖެ ކަމަށާއި، ސިންގްޕޫރަށްނުގޮސް ހަމަވަގުތުން ދިވެހިރާއްޖެއަށްދާން ބޭނުންކަމަށްބުނީމެވެ. އަޅުގަނޑު ދިވެހިސަފީރު އޮފީހަށް ފޯނުކޮށް، އަނބުރާ މާލެއަންނަވާހަކައާއި ނާޞިރާއި ބައްދަލުކުރުމަށް އެޕޮއިންޓްމަންޓެއްބޭނުންވާހަކަ ވަޔަރލެސް މެސެޖްއެއްގެޒަރީޢާއިން ފޮނުވީމެވެ.</p>

  <p class="right">އަޅުގަނޑު ކޮޅުނބުގެ ވައިގެބަނދަރުން ޓިކެޓްއެއްގަނެގެން އެއަރ ސިލޯނުގެ ފްލައިޓަކުން ދިވެހިރާއްޖެއަށް ދިޔައިމެވެ. ނާޞިރަށް ކަމުގެއަވަސްކަން ދޭހަވެވަޑައިގަތީކަމަށްވެދާނެއެވެ. އަޅުގަނޑު މާލެއަށްއައިއިރު ރައީސްގެ ސެކްރެޓަރީއެއް ސަރުކާރުގެ ލޯންޗެއްގައި އަޅުގަނޑާއި ބައްދަލުކުރަން އައިސްހުއްޓެވެ. އަޅުގަނޑުމެން ދިޔައީ ސީދާ ރައީސްއޮފީހަށެވެ. ނާޞިރު އަޅުގަނޑުގާތުގައި މަސްއަލައަކީ ކޮބައިތޯ އެއްސެވިއެވެ.</p>

  <p class="right">އަޅުގަނޑު އެމަނިކުފާނުގެ އަރިހުގައިދެންނެވީ، އަޅުގަނޑާ ޙަވާލުކުރެއްވި އެންމެއުނދަގޫ މަސައްކަތުގެ ބަޔަކަށް ޙައްލެއްފެނިއްޖެކަމަށެވެ. އަދި ސީ. އެންޑް ޑަބްލިޔު.ގެ އޮފިޝަލުން ދީފައިވާ އެކުންފުންޏާބެހޭ ލިޔުންތަކާއި އެމީހުންގެ ކާޑުތައް އެމަނިކުފާނުގެ އަތްޕުޅަށްއަރުވައިފީމެވެ. އެތަކެތި ބައްލަވައިލެއްވުމަށްފަހު، ސީ. އެންޑް ޑަބްލިޔު.އަކީ ކަމުގެ އެންމެމަތީދަރަޖައިގެބައެއްކަމަށާއި، އެމީހުންނާއިގުޅައިގެން ކަންތައްތައް ކުރިއަށްގެންދިއުމަށް އެމަނިކުފާނުވިދާޅުވިއެވެ.</p>

  <p class="right">އެކަމައިގެން ކުރިއަށްދިއުމުގެކުރިން އެމަނިކުފާނާއި މަޝްވަރާކުރަން އަޅުގަނޑަށްޖެހުނީ ކީއްވެގެންކަން އެމަނިކުފާނުގެ އަރިހުގައިދެންނެވީމެވެ. އަޅުގަނޑު އެމަނިކުފާނުގެ އަރިހުގައި، ގަމުން އިނގިރޭސީން ފޭބުމާބެހޭގޮތުން ހިނގި މުޢާމަލާތްތައް މާރަނގަޅުނޫންކަމަށް ދެންނެވީމެވެ. އަދި އިނގިރޭސި ކުންފުންޏެއްގެފަރާތުން އަޅުގަނޑުމެންގެ ޤައުމީ އަދި ބައިނަލްއަޤްވާމި މުވާޞަލާތީޚިދްމަތްތައް ހިންގުން، ސިޔާސީ ނަޒަރަކުން ފެންނާނެގޮތެއް އަޅުގަނޑަށް ނޭނގޭތީއެވެ.</p>

  <p class="right">ނާޞިރުވިދާޅުވީ އެމަނިކުފާނު ދެކެވަޑައިގަންނަވާގޮތުގައި، ގަމަކީ މިހާރުނިމިފައިވާ ބާބެއްކަމަށާއި، އިނގިރޭސި ކުންފުންޏާއި އަޅުގަނޑު މަޝްވަރާތައް ކުރިއަށްގެންދިއުމަށް އެމަނިކުފާނު ހިތްޕުޅުހަމަޖެހޭކަމަށެވެ.</p>

  <p class="right">އަޅުގަނޑު ސިންގަޕޫރަށް އެނބުރިދިއުމަށްފަހު، އެން.އީ.ސީ.ގެ ރެޕްރެޒެންޓޭޓިވުންނާގުޅައިގެން، ތަފްޞީލީހުށަހެޅުމެއް ތައްޔާރުކޮށް، ކަމަށްބޭނުންވާ ސާމާނުފޮނުވައި، ފައިސާގެކަންތަކާއި، ތަކެތި ހަރުކުރުމާއި، ތަމްރީނުކުރުންފަދަ ހުރިހާޚަރަދެއްގެ ކޯޓޭޝަންއެއް ފޮނުވުމަށްބުނީމެވެ. އެން.އީ.ސީ.އާއި މިޓްސުއި ކުންފުނީގެ އޮފިޝަލުން ދިވެހިރާއްޖެއަށްގޮސް، ސެޓަލައިޓް ޑިޝް ސްޓޭޝަން ބެހެއްޓުމާގުޅޭ ސަރވޭއެއްކުރިއެވެ. އާރތު ސްޓޭޝަންގެ ހުށަހެޅުން، ބައިނަލްއަޤްވާމީ ސްވިޗިންގ ސްޓޭޝަންއަކާއިއެކު ބެހެއްޓުމުގެ ހުށަހެޅުމާބެހޭގޮތުން، ޓޯކިޔޯގައި އެން.އީ.ސީ.ގެ އޮފިޝަލުންނާއިއެކު އަޅުގަނޑު މަޝްވަރާކުރީމެވެ.</p>

  <p class="right">ހަމަމިއާއެކު، ސީ.އެންޑް ޑަބްލިޔު.އާއިއެކު މިފަދަނިޒާމެއް ހިންގުމުގެ މަޝްވަރާތައްކުރިއަށް ގެންދިޔައިމެވެ. ސީ.އެންޑް ޑަބްލިޔު.އާއެކު ސިންގަޕޫރުގެ އެމް.އެސް.އެލް.އޮފީހުގައި ޖަލްސާއެއް ބޭއްވުމަށް އަޅުގަނޑުހަމަޖެއްސީމެވެ. އެމީހުންގެ ޓީމްގައި ވިލްކިންސަން ކިޔާ އިންޖިނޭރެއް ބައިވެރިވިއެވެ. އަދި އެން.އީ.ސީ. ގެ ހުށަހެޅުމަށް ތަޖްރިބާކާރު ލަފާދިނެވެ. ސީ.އެންޑް ޑަބްލިޔު.ގެ ފަރާތުން ސީޝެލްސްގައި ހަމަމިކަހަލަ ނިޒާމެއް ޤާއިމްކުރުމުގެ މަސައްކަތް ކުރާތީ، އެމީހުންނަށް ލިބިފައިވާ މަޢލޫމާތުތަކާ މިކަންތައްތަކާ އަޅައިބަލައިލެވުނެވެ.</p>

  <p class="right">އެން.އީ.ސީ.ގެ ރެޕްރެޒެންޓޭޓިވުންނަށްވެސް އަޅުގަނޑު ދައުވަތުދިނީމެވެ. އެމީހުން އެހެންކޮޓަރިއެއްގައި ތިއްބެވެ. ސީ. އެންޑް ޑަބްލިޔު.ގެ ޓީމުން ދެއްކިވާހަކަތައް އަޑުއެހުމަށްފަހު، އެން.އީ.ސީ.ގެ މީހުން އަޅުގަނޑުމެން ތިބިތަނަށް އައުމަށް އެދުނީމެވެ. ސީ.އެންޑް ޑަބްލިޔު.ގެ މީހުން އެތާތިބުމުން އެމީހުން ޙައިރާންވިއެވެ. އަޅުގަނޑު އެމީހުންގެގާތުގައި ބުނީ، ސީ. އެންޑް ޑަބްލިޔު.އަކީ އެތަން ހިންގުމުގެ ޓެކްނިކަލް އަދި އޮޕަރޭޝަންސްމީހުން ކަމަށްވާތީ، އެމީހުންގެ އެހީތެރިކަމާއި އިރުޝާދުނުލިބި މިފަދަކަމެއްނިންމުމަކީ ރަނގަޅުކަމެއް ނޫންކަމުގައެވެ.</p>

  <p class="right">އެން.އީ.ސީ.ގެ ހުށަހެޅުމުގައިހުރި، ސީ.އެންޑް ޑަބްލިޔު.ގެފަރާތުން އިޞްލާޙުކުރަންބޭނުންވި ބައެއްކުދި ޓެކްނިކަލް ކަންތައްތައްފާހަގޮށް، އިތުރުއަގަކާއިނުލައި އެކަންކަން ރަނގަޅުކުރުމަށް އެން.އީ.ސީ.އިން އެއްބަސްވިއެވެ. ހުރިހާކަމެއްހަމަޖެހި ނިމިފައިވާކަމަށް ހީކޮށްހުއްޓައި، އަޅުގަނޑު މުޅިންއަވަދިވާވަރުގެކަމެއް ކުރިމަތީވީ، އައިނައިދިމާއެއްވެސް ނޭނގިއެވެ.</p>

  <p class="right">ސީ.އެންޑް ޑަބްލިޔު.އާއި އެން.އީ.ސީ.އާއި ދެފަރާތުންވެސް އަޅުގަނޑުގާތުގައި ބުނެފައިވަނީ، ސީޝެލްސްގައި ބޭނުންކުރުމަށް ނިންމާފައިވާސާމާނަކީ، އިންޑިޔަންއޯޝަން ސެޓަލައިޓްގައި ގެންގުޅޭ އެފް.ޑީ.އެމް.ސިސްޓަމްއެވެ. ނަމަވެސް މިސެޓެލައިޓްގައި ހުސްސަރކިޓެއް މިހާރަކުނެތެވެ. އެއީ ހުރިހާސަރކިޓްތައްވަނީ އިންޑިޔާއާއި، ސިންގަޕޫރާއި އަދި އެހެންޤައުމުތަކުން ރިޒަރވްކޮށްފައި ކަމުންނެވެ. ހުސްޖާގަ ބޭނުންނަމަ، އަޅުގަނޑުމެންނަށްޖެހޭނީ އިންޓެލްސެޓް މެދުވެރިކޮށް ޚާއްޞަގޮތަކުން ހުސްޖާގައެއްދޫކުރުމަށް އެދޭށެވެ. މިކަމަށް އިތުރުވަގުތު ހޭދަވާނެއެވެ.</p>

  <p class="right">އެސް.ޕީ.ސީ.ޕީ.އެން./ޕީ.ސީ.އެން.ނިޒާމުގެމައްޗަށްބިނާކޮށް އާސެޓަލައިޓެއް މިހާރުވަނީ ބޭނުންކުރަންފަށާފައެވެ. ދެއަހަރުދުވަހުގެތެރޭގައި، ހުރިހާ އެފް.ޑީ.އެމް.ނިޒާމުތަކުގެބަދަލުގައި ގެންގުޅޭނީ މިއާނިޒާމެވެ. އެއަށްފަހު އެފް.ޑީ.އެމް.ސެޓެލައިޓް އެކަހެރިކޮށްލާނެއެވެ. މިހާރުވެސް އެތައްޤައުމެއްގައި ބޭނުންކުރަމުންގެންދަނީ ޓައިޕް އޭ ބާވަތުގެ ޑިޝްތަކެވެ.</p>

  <p class="right">މިހާހިސާބުން އެން.އީ.ސީ.ގެ ފަރާތުން ހުށަހަޅަންފެށީ ކުޑަސެޓަލައިޓް ޑިޝްއެއްގައި މިއާނިޒާމް ބޭނުންކުރާ ފުރަތަމަޤައުމަކީ ދިވެހިރާއްޖެކަމުގައި ވެވިދާނެކަމަށެވެ. މިކަންކުރުމުގައި އެއްވެސް ޓެކްނިކަލް މަސްއަލައެއް ނުޖެހޭނެކަމުގެ ޔަޤީންކަން އެމީހުންދިނެވެ. އެފް.ޑީ.އެމް.އިން އެސް.ޕީ.ސީ.ޕީ./ ޕީ.ސީ.އެން.ސެޓަލައިޓަށް ބަދަލުކުރިއިރު، ސިގްނަލްފޮނުވުމުގައި ވަރަށްކުޑަ ލަސްކަމެއް ހުރިކަމުގައިވިއަސް، އިންސާނީ ކަންފަތަކަށް އެކަމެއް ފާހަގައެއްނުކުރެވޭނެއެވެ.</p>

  <p class="right">އިންޓެލްސެޓްގެ މެންބަރަކަށްވުމުގެ ވާހަކަދެއްކެވުމަށްޓަކައި، ދިވެހިރާއްޖޭގެ ޓެލެކޮމިއުނިކޭޝަންގެ ޑިރެކްޓަރ، އެމެރިކާއަށްފޮނުވުމަށް އަޅުގަނޑުވަނީ ހަމަޖައްސާފައެވެ. އެތާނގައި އެމީހުން ހުށަހަޅާކަންތައްބަލައި ޔަޤީންކުރުމަށް ފަސޭހަވާނެތީއެވެ. އާނިޒާމް ޚިޔާރުކޮށްފިނަމަ، ހަމައެވަގުތުން އަޅުގަނޑުމެންނަށް ފްރީކުއެންސީއެއް ދެވިދާނެކަމަށް އިންޓެލްސެޓުންބުންޏެވެ. އަޅުގަނޑަށްއޮތީ، ވަގުތުން ގޮތެއްނިންމަންޖެހިފައެވެ.</p>

  <p class="right">ދިވެހިރާއްޖޭގައިތިއްބެވި ބޭބޭފުޅުންނާއިގުޅާނެ ވަގުތެއްނެތެވެ. އަދި ގުޅަންޖެހޭނީ ކޮޅުނބު ނުވަތަ ބުންބާ (މުމްބައި) މެދުވެރިކޮށެވެ. ވަޔަރލެސް މެދުވެރިކޮށް ދިގުތަފްޞީލެއްދިނުމަކީ، ޖައްވީ ކަންތައްތައް ހުންނަގޮތުން އުނދަގޫ ކަމަކަށްވާނެއެވެ.</p>

  <p class="right">ކިހާތަނަކުން އަގުކުޑަވާނެތޯ، އެން.އީ.ސީ.ގެ މީހުންކުރެން އަޅުގަނޑުއެހީމެވެ. އެމީހުން ޒުވާބުކުރީ، އެންމެފަހުގެ ޓެކްނޮލޮޖީ ހެޔޮއަގެއްގައި އަޅުގަނޑުމެންނަށްލިބެނީއޭ ކިޔައިގެން، އަގު ދަށްކުރުމާދެކޮޅަށެވެ. އަޅުގަނޑުބުނީ، އަޅުގަނޑުމެންވާން މިއުޅެނީ އަޖުމަބަލަންގެންގުޅޭ "ގިނީ ޕިގްސް" އަށެވެ. އެހެނީ، ދިވެހިރާއްޖެވާނީ މިނިޒާމް ތަޢާރަފްކުރާ ފުރަތަމަޤައުމަށެވެ. އަޅުގަނޑު އެމީހުންގެގާތުގައިބުނީ، ނުރަނގަޅު އެއްވެސްކަމެއް ހިނގައިފިނަމަ، އަޅުގަނޑުގެ ވަޒީފާގެއްލޭނެކަމަށާއި، އަދި މިކަމަށް އެއްބަސްވުމުގެ ސަބަބުން އަޅުގަނޑަށް ވަރަށްބޮޑު އުޤޫބާތެއް ކަނޑައެޅިދާނެކަމަށެވެ.</p>

  <p class="right">މިނިޒާމުހޮވުމަށް އެއްވެސް ބާރެއްއެޅޭނީ، އެކަށީގެންވާވަރަކަށް އަގުދަށްކޮށް، އަދި ދިމާވެދާނެމަސްއަލަތައް އިތުރު އަގަކާއިނުލައި، އެން.އީ.ސީ.އިން ހައްލުކޮށްދޭނެކަމަށް އެން.އީ.ސީގެ ފަރާތުން ޔަޤީންކޮށްދީގެންނެވެ. އަޅުގަނޑުއެދުނީ 200،000 ޑޮލަރު ކުޑަކޮށްދިނުމަށެވެ. އެންމެފަހުން ދެފަރާތަށް އެއްބަސްވެވުނީ 150،000 ޑޮލަރު ކުޑަކޮށްދިނުމަށެވެ. މިގޮތުން މުޅިނިޒާމުގެ އަގަކަށްވީ 1،350،000އެމެރިކާ ޑޮލަރެވެ.</p>

  <p class="right">ސީ.އެންޑް ޑަބްލިޔު.ގެ ޓީމާ އަޅުގަނޑު ފަހުންބައްދަލުކުރުމުން، ކަންހިނގިގޮތް އޮޅުންފިލުވުމަށް އެމީހުންބޭނުންވިއެވެ. އަޅުގަނޑު ކުރުޚުލާޞާއެއް ދިނުމަށްފަހު އެއްބަސްވެވުނުއަގު އެމީހުންގެ ގާތުގައިބުނީމެވެ. އެމީހުންބުނީ އެމީހުންނަށް ސީޝެލްސްއަށް ހޯދައިދެވުނު އަގަށްވުރެ ރަނގަޅުއަގެއް އަޅުގަނޑަށް ދިވެހިރާއްޖެއަށް ހޯދައިދެވިއްޖެކަމަށެވެ.</p>

  <p class="right">އެންމެފަހުން ކަމާބެހޭއެކްވިޕްމަންޓް ހަރުކުރެވިގެން، ސެޓަލައިޓް ރަނގަޅަށް މަސައްކަތްކުރަންފެށިއެވެ. 1990 ގެއަހަރުތަކާއިހަމައަށް މިސެޓަލައިޓް މަސައްކަތްކުރަމުންދިއައެވެ. ސީ.އެންޑް ޑަބްލިޔު.ގެފަރާތުން ދިވެހިސަރުކާރާ އެއްބަސްވުމެއްގައި ސޮއިކުރީ، 1 ޖަނަވަރީ 1977 އިންފެށިގެން، ފުރަތަމަ 10 އަހަރުގެމުއްދަތަށް ދިވެހިރާއްޖޭގެ ބައިނަލްއަޤްވާމީ މުވާޞަލާތީގުޅުން ހިންގާ ތަރައްޤީކުރުމުގެ ޙައްޤު އެކުންފުންޏަށް އެކަނިއޮތުމަށެވެ.</p>

  <p class="right">އެދުވަހުގެފަތިހު ސިލޯނު އިންޓަރކޮންޓިނެންޓަލް ހޮޓަލުގައި އަޅުގަނޑާ އިއްތިފާޤުންދިމާވި ސީ.އެންޑް ޑަބްލިޔު.ގެ އޮފިޝަލުންނާ ބައްދަލުނުވިނަމަ ކިހިނެއްވީސްބާވައޭ އަޅުގަނޑުގެހިތަށް ބައެއްފަހަރުއަރައެވެ.</p>

  <p class="right">ސެޓެލައިޓް ކޮމިއުނިކޭޝަންގެގުޅުން ޤާއިމްކުރެވުނުފަހުން، ނާޞިރު އެއްދުވަހަކު އަޅުގަނޑާގުޅުއްވާފައި އެންގެވީ، އާ މަޝްރޫއުއެއް ތައްޔާރުކުރުމަށެވެ. އެއީ ދިވެހިރާއްޖެއަށް ޓެލެވިޜަންގެޚިދްމަތް ތަޢާރަފްކުރުމަށެވެ.</p>

  <p class="right">މިހާހިސާބަށްއާދެވުނުއިރު، އެން.އީ.ސީ.ގެ އޮފިސަރުންނާއި އިންޖިނޭރުން ދަސްވެ، އެމީހުންނާއިއެކު އެން.އީ.ސީ./ މިޓްސުއި ސެޓެލައިޓްގެ މަޝްރޫއުގައި މަސައްކަތްކުރުމުގެ ތަޖްރިބާއަކީ ފަސޭހަކަމެއްކަމަށް އަޅުގަނޑަށްވަނީ ބެލެވިފައެވެ. އެހެންކަމުން މިކަމުގައިވެސް އަޅުގަނޑު އެންމެފުރަތަމަގުޅީ އެމީހުންނާއެވެ.</p>

  <p class="right">އެންމެފަހުގެ ޓެކްނޮލޮޖީ ހިމަނައިގެން އެކްވިޕްމަންޓް ތައްޔާރުކޮށްފައިވަނީ އެން.އީ.ސީ.އިންނެވެ. އެމީހުންގެ ހުށަހެޅުންތައް ދިރާސާކުރުމަށް އަޅުގަނޑުމެން ބައްދަލުކުރީ ކޮޅުނބުގައެވެ. އަޅުގަނޑުމެން ސިގްނަލް ފޮނުވަންޖެހޭ ހިސާބުގެ ރެފެރެންސްއަކަށް ބޭނުންކުރީ އިނގިރޭސިނޭވީގެ ފަރާތުންތައްޔާރުކޮށްފައިވާ ނެވިގޭޝަންޗާޓެކެވެ.</p>

  <p class="right">އެން.އީ.ސީ.ގެ އިންޖިނޭރުން ތަފާތުސާމާނު އެކިގޮތްގޮތަށް ކޮންބައިންކޮށްގެން، ނުވަތަ އެއްކޮށްގެން ބޭނުންކޮށް ޓީ.ވީ. ސިގްނަލް ފޮނުވާނޭ ދާއިރާތައް އެކަށައެޅިއެވެ. އަޅުގަނޑުމެންނަށް ހޭދަކުރެވެންއޮތް ފައިސާކޮޅުމަދުކަމުން ޚަރަދުކުރުމަށްއޮތީ ވަރަށް ކުޑަމިންވަރެކެވެ. ފޮނުވޭ ޓްރާންސްމިޝަންގެ ބާރުގަދަވީ ވަރަކަށް ސިގްނަލްލިބޭދައިރާ ފުޅާވާނޭކަންއެނގެއެވެ.</p>

  <p class="right">އެން.އީ.ސީ.ގެ ޓެކްނިކަލް ޑޭޓާގެ މައްޗަށް ބިނާކޮށް، އަޅުގަނޑުމެން ޚިޔާރުކުރީ 15 ނޯޓިކަލްމޭލާއި ހަމައަށް ސިގްނަލްފޮނުވޭނެ ސާމާނެވެ. ދިވެހިރާއްޖޭގެ ހުރިހާރަށްތަކަކީ އެއްވެސްފަރުބަދައެއްގެނިވަލެއް ނުވަތަ ހުރަހެއްނެތި ފަތާކޮށްއޮންނަ ރަށްތަކަކަށްވާތީ، އެން.އީ.ސީ.ގެ އިންޖިނޭރުންބުނީ 20 ނުވަތަ 25 ނޯޓިކަލްމޭލުގެ ރާސްތާއަކަށްވެސް ސިގްނަލްފޮނުވުމަކީ އަޅުގަނޑުމެންނަށް ކުރެވިދާނެކަމެއް ކަމަށެވެ.</p>

  <p class="right">މަޝްރޫޢުގައިއޮތީ ހަމައެކަނި ސިގްނަލް ޓްރާންސްމިޓް ކުރާކަށްނޫނެވެ. ޓެލެވިޜަން ސްޓޭޝަންއަކާއި ސްޓޫޑިއޯއެއް ހެދުންވެސް ހިމެނިފައިވެއެވެ. އެންމެބޮޑުމަސްއަލައަކަށް ދިމާވީ، ޓީ.ވީ. ޓްރާންސްމިޝަން އޭރިއަލް މާސްޓެއް ހަރުކުރުމުގެ މަސްއަލައެވެ. މުޅިމަޝްރޫއު ދިރާސާކުރުމަށްފަހު، ތަފާތު ކަންކަންކުރުމުގެ މަސްއޫލިއްޔަތުތައް ހިންގުމަށް އެކިފަރާތް އެކަށައެޅީމެވެ.</p>

  <p class="right">ޓީ.ވީ. ޓްރާންސްމިޝަން ސްޓޭޝަންއާބެހޭ ހުރިހާއެއްޗެއް ފޮނުވުމަށާއި ސްޓޭޝަން ޢިމާރާތްކުރުމުގެ ހުރިހާކުރެހުމެއް ދިނުމަށް އެން.އީ.ސީ.އަށް ކޮންޓްރެކްޓްދެވުނެވެ. އަދި އޭރިއަލް މާސްޓެއް ރޫޅާލައިގެން ގެނެސްގެން ހަރުކުރާގޮތަށް ހެދުމަށްވެސް އެމީހުންނާއި ޙަވާލުކުރެވުނެވެ. ދިވެހިސަރުކާރުގެފަރާތުން ޓްރާންސްމިޝަން ޓަވަރުހަރުކުރާ ފައުންޑޭޝަންއާއި މާސްޓް މިކޮޅުގައި ރޭވުމާޙަވާލުވިއެވެ.</p>

  <p class="right">އެން. އީ. ސީ. ގެފަރާތުން ހުރިހާސާމާނެއްފޮނުވައި، ހަރުކޮށް، އަދި ޓެސްޓްކުރުމާވެސް ޙަވާލުވިއެވެ. މީގެއިތުރަށް ދެޓެކްނީޝަނުން ޖަޕާނުގައްޔާއި އަދި ރާއްޖޭގައި ޓީ.ވީ.އާބެހޭ ސަމާނު އޮޕަރޭޓްކޮށް މަރާމާތުކުރުމުގެ ތަމްރީންދިނުމަށްވެސް އެއްބަސްވިއެވެ. އަދި ހުރިހާސާމާނަކާއި އޭރިއަލް މާސްޓްއާއި، އެތަކެތިހަރުކުރުމާއި އަދި އަޅުގަނޑުމެން ބޭނުންވާ ގޮތުގެމަތީން ކުލައިން ޓްރާންސްމިޝަން ފޮނުވުމުގެ ހުރިހާކަމެއް ހިމެނޭގޮތަށް ކަންކުރުމުގެ އަގުގެގޮތުގައި، މަޝްވަރާކޮށް ވާހަކަދައްކައިގެން އަޅުގަނޑަށް ހަމަޖެއްސުނީ 450،000 އެމެރިކާ ޑޮލަރެވެ.</p>

  <p class="right">މަޝްރޫއުގެ ހުށަހެޅުމެއްތައްޔާރުކޮށް ނާޞިރުގެއަރިހަށް ފޮނުވުނެވެ. ވަރަށްރަނގަޅަށް މިބެއްލެވުމަށްފަހު، ކަމާއިގުޅޭ އެކިސުވާލުކުރެއްވިއެވެ. ނަސީބަކުން އެން.އީ.ސީ.މިޓްސުއި އާއިއެކު މިކަމާގުޅޭގޮތުން ދެއްކިވާހަކަތުން ލިބިފައިވާ މަޢުލޫމާތާއި ތަޖްރިބާގެމައްޗަށް ބިނާކޮށް، އަޅުގަނޑަށް ރަނގަޅަށް ޖަވާބުއެރުވުނެވެ. މިމަޝްރޫއު ރަނގަޅުކަމަށް ވިދާޅުވެ، އަޅުގަނޑާއި، ކަރަންޓާއި އިންޖީނުގެއާއި ޙަވާލުވެހުންނެވި އަޙްމަދު އާދަމާއި، ދެމީހުން މިކަމައިގެން ކުރިއަށްދިއުމަށް އެންގެވިއެވެ. މިމަސައްކަތް ނިންމުމަށް އަޅުގަނޑުމެންނަށް ލިބިފައިވަނީ ހަމަސް ދުވަހެވެ.</p>

  <p class="right">އެން.އީ.ސީ.އިން އެމީހުން އެއްބަސްވެފައިވާގޮތުގެމަތީން، ޓީ.ވީ. ޓްރާންސްމިޝަން ސްޓޭޝަނާއި އަދި އޭރިއާމާސްޓް ހަރުކުރުމާއިބެހޭ ހުރިހާކުރެހުމެއް ހުށަހެޅިއެވެ. ސްޓޭޝަން ފަރުމާކޮށްފައިވަނީ ކޮންކްރީޓްއާއި ބްރިކްގަލުން ހަދާގޮތަށެވެ. އެދުވަސްވަރު ކޮންކްރީޓަކީ ދިވެހިންނަށް ވަރަށް އާއެއްޗެކެވެ. އަދި ކޮންކްރީޓް ހަދަނީ މޫދުވެއްޔާއި (ދޮންވެލި) އަކިރި އާއި ސިމެންތި ބޭނުންކޮށްގެންނެވެ. މިހުރިހާ އެއްޗެއްގައިވެސް ލޮނުހުރެއެވެ. އެހެންކަމުން ވަރަށްއަވަހަށް ކޮންކްރީޓްގައި ރެނދުއަޅައި އަދި ކޮންކްރީޓް ވަރުގަދަކުރަން ބޭނުންކޮށްފައިވާ ދަގަނޑުގައި ދަބަރުޖަހައި ހަލާކުވެއެވެ.</p>

  <p class="right">މިގޮތަކަށް މިކަން އަޅުގަނޑުމެންނަށް ކުރެވޭކަށްނެތެވެ. އެއީ ދިވެހިފެންވަރުގައި ވަރަށްބޮޑު ޢިމާރާތަކަށް އޭރުގައި އެތަންވާތީއެވެ. އަދި ތަފާތު ލެވެލްތަކުގައި ބަރުސާމާނު ބަހައްޓަން ޖެހޭތީވެސް މެއެވެ. އެހެންކަމުން އަޅުގަނޑު ނިންމީ އެއިމާރާތް ސްޓީލް ބިނާއެއްގެގޮތުގައި އަލުން ޑިޒައިންކުރާށެވެ. މިތަން ހުންނާނީ ދަވާދުން ފޮރުވައި، ސިލޯނުން އެތެރެކުރާ ކޯރުވެއްޔާއި އަކިރިއާއި ސިމެންތި ގެނެސްގެން، ކޮންމެވެސްވަރަކަށް ރޭނުމުގެ މަސައްކަތް ކޮށްފައެވެ.</p>

  <p class="right">ކޮޅުނބުން މެކެނިކަލް ޑްރާފްޓްސްމަންއަކާއި ގުޅައިގެން އޭނާ ސިންގަޕޫރަށްގެންގޮސްފީމެވެ. އޭނާ ސިންގަޕޫރުގައި މަސައްކަތްކުރީ، އެން.އީ.ސީ.އިން ދީފައިވާ، އާރ.ސީ.ސީ.ގެ ކުރެހުންތަކާ އެއްގޮތަށް ކުރެހުންތައް ތައްޔާރުކުރުމަށެވެ. އޭނާއަށް އިރުޝާދު ދެވިފައިވަނީ ސްޓީލް ބޭނުންކޮށްގެން، އާރ.ސީ.ސީ.ގެ ކުރެހުމުގައިވާ ޢިމާރާތުގައި ވާވަރަށްވުރެ ބަރުތަކެތި ބެހެއްޓޭގޮތަށް ކުރެހުންތައް ފަރުމާކުރާށެވެ.</p>

  <p class="right">މިކުރެހުންތަކުގެ ފުރިހަމަސެޓްތައް ތައްޔާރުކުރުމަށްފަހު، ފާސްކުރުމަށް އެން.އީ.ސީ.އަށް ފޮނުވީމެވެ. އަދި އެމީހުން ހުއްދަދީފިއެވެ. އަޅުގަނޑު ފެބްރިކޭޝަންހެއްދީ ސިންގަޕޫރުގެ ސްޓީލް ފެބްރިކޭޓްކުރާ ފަރާތެއް ލައްވައެވެ. އެރާވާނެ ގޮތް އެނގޭގޮތަށް، ކުރެހުމާއިއެއްގޮތަށް ފާހަގަޖަހައި ނިންމާފައި މާލެއަށް ކަނޑުމަގުން ފޮނުވާލީއެވެ.</p>

  <p class="right">ދެންކުރިމަތިވި އަނެއްމައްސަލައަކީ ޓީ.ވީ.ގެ އޭރިއަލް މާސްޓް ރޭވީމާ އޭތިނެގޭނެވަރުގެ ދަނޑިދިގު ކްރޭން (ސޭލަ) އެއް ހޯދުމުގެ މައްސަލައެވެ. އެދުވަސްވަރު މާލޭގައިއޮތީ އެންމެ ދެކްރޭންއެވެ. އެކައްޗަކީ ބަނދަރުގެ މަސައްކަތްކުރުމަށް އެތެރެކޮށްފައިވާ ޖޯންސް ކްރޭންއެކެވެ. އެއީ 6 ޓަނުގެ ކެޕޭސިޓީގެ އެއްޗެކެވެ. އަނެކައްޗަކީ އިނގިރޭސީންގެ ފަރާތުން ހަދިޔާކޮށް ފައިވާ 60 ޓަނުގެ ކޯލްސް ކްރޭންއެކެވެ. އަޅުގަނޑުމެން ބޭނުންވަނީމިއެވެ. ނަމަވެސް އޭގެ ދަނޑި އަކުވެސް އޭރިއަލް މާސްޓް ކޮޅަށްނަގައި، ފައުންޑޭޝަންގައި ބޯލްޓްކުރަންދެން ހިފެހެއްޓޭނޭވަރުގެ ދިގުމިނެއްނެތެވެ. އަޅުގަނޑުމެން އިނގިރޭސިވިލާތުގެ ކޯލްސް ކުންފުންޏާއިގުޅައިގެން އޭގެ ދަނޑި ދިގުކުރަން ބޭނުންވާބައެއް ގެނައީއެވެ.</p>

  <p class="right">އިނގިރޭސިވިލާތުން ދިވެހިރާއްޖެއަށް އެއްޗެއްގެނައުމަށް ޢާއްމުގޮތެއްގައި ވަރަށްދިގު މުއްދަތެއް ހޭދަވާނެއެވެ. ނަމަވެސް މަސައްކަތް ވަރަށްއަވަހަށް ނިންމަންޖެހޭތީ، ޚާއްޞަގޮތެއްގައި ވަރަށްއަވަސްކޮށްދިނުމަށް އަޅުގަނޑުމެން އެދުނީމުއެވެ. އެމީހުން އެކަންކޮށްދީ އަދި އަޅުގަނޑުމެނަށް ބޭނުންޖެހުނުވަގުތަށް އެބައިލިބޭގޮތްވިއެވެ. ޢިމާރާތްނިމި އަދި މާސްޓްބަހައްޓަންޖެހޭ ފައުންޑޭޝަންވެސް ވަގުތަށް ނިމުނެވެ. މިކަން މިގޮތަށް ކުރެވުނީ އަޙްމަދު އާދަމާއި އޭނާއާއިއެކުގައި މަސައްކަތްކުރި ފަރާތްތަކުގެ ހިތްވަރާއި އެއްބާރުލުމުގެ ނަތީޖާއެއްގެ ގޮތުންނެވެ.</p>

  <p class="right">އަޅުގަނޑުމެން ކޮށްނިންމިމަސައްކަތުގެ ފެންވަރާއިދޭތެރޭގައި އެން.އީ.ސީ.އިން ހިތްހަމަޖެހުނެވެ. އެމް.އެސް.އެލް.ގެ ބޯޓުފަހަރުގައި އަޅުގަނޑުމެން ސިންގަޕޫރުން މާލެއަށް ތަކެތިފޮނުވީއެވެ. އަދި އެތަކެތިލިބުމުން ބަހައްޓާ، ހަރުކޮށް، ޓެސްޓްކުރީއެވެ.</p>

  <p class="right">ޓެލެވިޜަން ސްޓޭޝަންހުޅުވީ 29 މާރޗް 1978 މިދުވަހުއެވެ. 25 ނޯޓިކަލް މޭލު ރޭޑިއަސްގެ ދުރުމިނަށް ސިގްނަލްލިބެއެވެ. މިހާރުވެސް ތަފާތު ގޮތްގޮތަށްބަދަލުކޮށް، އަދި ބޮޑުކޮށްގެންވެސް އެބޭނުންކުރަނީ އެއިރު ހެދި އިމާރާތެވެ.</p>

  <p class="right">އަޅުގަނޑާއި ދެންޙަވާލުވި އަނެއް ޚާއްޞަމަސައްކަތަކީ، ބޯއިންގ 747 ގެ ޖަމްބޯޖެޓް ޖެއްސޭފެންވަރަށް ހުޅުލޭ އެއަރޕޯރޓްގެ ރަންވޭ ބޮޑުކުރުމެވެ. މިކަންކުރުމަށް ބޭނުންވީ، ދިވެހިރާއްޖެއަށް އަންނަން ބޭނުންވާ ޓުއަރިސްޓުންގެ އަދަދުގިނަވުމެވެ. ދިވެހިސަރުކާރުގެފަރާތުން އެތައްޤައުމުތަކަކަށް ވަނީ މިކަންކުރުމަށް އެހީއަށް އެދިފައެވެ.</p>

  <p class="right">ކުވައިތުސަރުކާރުން އަޅުގަނޑުމެންގެ މިއެދުމަށް ރަނގަޅު އިޖާބައެއްދެއްވިއެވެ. އެއީ އަޅުގަނޑުމެން އިޒްރާއީލާއި އޮތްގުޅުން ކަނޑާލުމުގެ ނަތީޖާއެއްގެ ގޮތުންނެވެ. މިކަމުގެ ސަބަބުން، އިސްލާމީ އުޚުއްވަތްތެރި ޤައުމަކުން އަޅުގަނޑުމެންނަށް ކޮންމެވެސްގޮތަކުން އެހީތެރިކަމެއް ފޯރުވައިދޭން ބޭނުންވީއެވެ. ތެލުގެއަގު ވަރަށްމައްޗަށް ގޮސްފައިވުމުގެ ސަބަބުން، އަރަބި ޤައުމުތަކުގެއަތުގައި ފައިސާވަނީ އިތުރުވެފައެވެ.</p>

  <p class="right">އަޅުގަނޑުމެން އެހީއަށް އެދިފައިވާތީ، ކުވައިތުގެ އަމީރު އެމަނިކުފާނުގެ ޚާއްޞަ މަންދޫބު ޢަބްދުލް ޙަމަދު އެކަމާއިބެހޭގޮތުން ވާހަކަދެއްކުމަށްފޮނުއްވިއެވެ. އަޅުގަނޑު އެދުވަސްވަރުހުރީ މާލޭގައެވެ. އަދި ޢަބްދުލް ޙަމަދުއާއިއެކުއޮތް ބައްދަލުވުމަށް އަޅުގަނޑުދިއުމަށް ނާޞިރު އެންގެވިއެވެ. ދިވެހިވަފްދުގެ އިސްބޭފުޅަކަށް ހުންނެވީ ޚާރިޖީ ވުޒާރާގެ ފަރާތުން ފަތުޙުﷲ ޖަމީލެވެ. ޙަމަދު ފުރަތަމަވެސް ވާހަކަފުޅު ފެށްޓެވީ ސީދާ ޕޮއިންޓަށެވެ. ބައްދަލުވުން ފެށްޓެވީ މިހެން ވިދާޅުވެފައެވެ</p>

  <p class="right">"ތިޔަބޭފުޅުންގެ ޤައުމުގައި ޓުއަރިޒަމްގެ ފުރުޞަތުއޮތްކަން އަޅުގަނޑަށް ޔަގީންކޮށްދެއްވާކަށް ޖެހިވަޑައެއްނުގަންނަވާނެ. އަޅުގަނޑު ދިވެހިރާއްޖޭގެ މަތިން އުދުހިއްޖައިން. އަދި ޓޫއަރިޒަމްއަށް ވަރަށްބޮޑަށް ޖާގައެބައޮތްކަންވެސް އެނގިއްޖެ. މިކަން ކުރުމަށްޓަކައި ދިވެހިރާއްޖެއަށް ބޭނުންވަނީ ބައިނަލްއަޤްޥާމީ ފެންވަރުގެ ވައިގެބަނދަރެއް. ކުވައިތުގެ އަމީރު ދިވެހިސަރުކާރަށް 5 މިލިއަން ކުވައިތީ ދީނާރުގެ ލޯނެއްދެއްވުމަށް ނިންމަވައިފި."</p>

  <p class="right">"ކުވައިތު ފަންޑުގެ އޮފިޝަލުންނާއި އިންޖިނޭރުން މިކަމަށް ތަފްޞީލީ ދިރާސާއެއްކޮށް، ޕްލޭންއެއް ހުށަހެޅުމަށް ފޮނުވާނަން. އަޅުގަނޑު ބެލިބެލުމަށް ފެންނަނީ ފުރަތަމަ ރަންވޭހަދައި، އަދި ބިންހިއްކާފައިވަނީވެސް ޚުދުދިވެހިން. މިފަހަރުވެސް ބިންހިއްކުމަކީ ދިވެހިންގެ މައްސޫލިއްޔަތެއް. ބޭނުންވާ ބިންހިއްކަންވާ މުއްދަތުގައި ނުހިއްކިގެން މަސައްކަތްކުރާ ކޮންޓްރެކްޓަރަށް މަސައްކަތް ނުކުރެވި ހުހަށް ހުންނަން ޖެހިއްޖެނަމަ، ބޭކާރުވާވަގުތުގެ ފައިސާ ދޭންޖެހޭނީވެސް ދިވެހީންނަށް"</p>

  <p class="right">މިހާހިސާބުން، އަޅުގަނޑަކީ ފުރަތަމަ ރަންވޭއަށް ބިންހިއްކިއިރުވެސް އެކަމުގައި ބައިވެރިވެފައިވާމީހަކަށް ވާތީ، އަޅުގަނޑު ދަންނަވައިފިން، އަޅުގަނޑުމެން ބިންހިއްކާފައިވަނީ އެއްވެސް ޑްރެޖަރެއްނެތި އަމިއްލައަތުންނެވެ. ބިންވަނީ އެއްވަރުކޮށްފައިކަމަށާއި، އަދި މިހާރު އަތުންއުފުލާނެ އިތުރު ވެއްޔެއް ނެތްކަމަށްވެސް ދެންނެވީމެވެ.</p>

  <p class="right">އަލަށްހަދާ ރަންވޭގެ އެއްކޮޅު އޮންނާނީ ކަނޑާދިމާލުގައް، 35 ފޫޓް ފުންމިން ހުރިހިސާބެއްގައި ކަމަށްވާތީ، ބިންހިއްކުމަކީ ކޮންމެހެން ކުރަންޖެހޭނެކަމެކެވެ. ޙަމަދު ދެންވިދާޅުވީ، ޓެކްނިކަލްއެހީގެ ގޮތުގައި 500،000 އެމެރިކާ ޑޮލަރު އޮންނާނެކަމަށާއި، މިފައިސާ މިކަމަށް ބޭނުންކުރެވިދާނެކަމަށާއި، އެމަނިކުފާނަށް ކޮށްދެއްވޭނެމިންވަރަކީ މިއީކަމުގައެވެ.</p>

  <p class="right">އަޅުގަނޑުމެންނަށް ކޮންމެވެސް މިންވަރެއްގެ އެހީތެރިކަމެއް ދެއްވުމަށް ތައްޔާރަށްއޮތް ޤައުމެއްއޮތުމާއި، އިނގިރޭސިވިލާތާއި ސައުދީޢަރަބިއްޔާފަދަ ޤައުމުތަކުން އެއްވެސްއެހީތެރިކަމެއް ފޯރުވައިދިނުމަށް ދެކޮޅުހަދާފައިވާހިނދު، އަޅުގަނޑުމެންނަށް ލިބެންއޮތް އެހީތެރިކަން ބޭނުންނުކޮށް ނުވަތަ ދޫކޮށްލާކަށްނެތީމެވެ. އަޅުގަނޑުމެން ދެންނެވީ، މިކަމަށް ގޮތެއްފެނޭތޯ މަސައްކަތްކުރާނަން ކަމުގައެވެ.</p>

  <p class="right">މިވާހަކަ ނާޞިރުއަރިހުގައި ދެންނެވުމުން ވިދާޅުވީ، ކޮންޓްރެކްޓަރުން އެބޭނުންވާ މިންވަރަށް ބިންހިއްކޭނީ ކިހާވަރަކަށްތޯ ބެލުމަށެވެ. އަޅުގަނޑުމެން ސިންގަޕޫރުގެ ކޮންޓްރެކްޓަރުންގެ އެހީއާއިއެކުގައި، ހިއްކަންޖެހޭ ފުންމިނުގެ ރެކޯރޑްތައްވެސްބަލައިގެން ވަރަށްއަވަހަށް ކުއޮންޓިޓީ ސަރވޭއެއް، ހޯދީމެވެ. އެންމެ ކުޑައަގަކީވެސް 4 މިލިއަން އެމެރިކާ ޑޮލަރަށްވުރެ މަތީއަދަދެކެވެ. މިހެންކަމަށްވުމާއެކު، ދިވެހިސަރުކާރުގައި މިކަންކުރާނެ ފައިސާނެތުމުން، އަޅުގަނޑުމެންނަށް ހީވީ މިކަންކުރުމުގައި އުންމީދުގެއްލުނީކަމަށެވެ.</p>

  <p class="right">އަމިއްލައަށް ޑްރެޖަރ ޑިޒައިންކުރާމީހަކަށް ރާއްޖޭގެ މި މަޝްރޫޢުގެވާހަކަ އިވިގެން މާލެއަށްޒިޔާރާތްކޮށް، އަޙްމަދު އާދަމްއާ ބައްދަލުކުރިއެވެ. އޭނާބުނީ އަޅުގަނޑުމެން މިބޭނުންވާ މަސައްކަތަކީ ސާފުވެލީގެ މަސައްކަތަކަށްވާތީ، އެކަންކުރުމަށް އެކަށީގެންވާ ކުޑަޑްރެޖަރެއް ޑިޒައިންކުރެވިދާނެކަމަށެވެ. އަޙްމަދު އާދަމް އޭނާގާތުގައި ބުނުއްވީ، ސިންގަޕޫރުން އަޅުގަނޑާ ބައްދަލުކުރުމަށެވެ.</p>

  <p class="right">މިއިންޖިނޭރަކީ، ސިންގަޕޫރުގައި މަސައްކަތްކުރާ ކުޑަ އެންޖިނިއަރިންގ ކުންފުންޏެއްގެ ޙިއްޞާދާރާކެވެ. އޭނާ މިމަޝްރޫޢުއަށް ވަރަށް ޝައުޤުވެރިވުމާއެކު، 16 އިންޗީގެ ކަޓަރ ސަކްޝަން ޑްރެޖަރެއްގެ ކުރެހުމަކާއި ސްޕެސިފިކޭޝަން ކުރަހައިފިއެވެ. އެއީ ސިންގަޕޫރުގެ ޖޫރޮންގގައިހުރި ކުޑަބޯޓުޔާޑެއްގައި ހެދުމަށެވެ. މިހިސާބުގަނޑުގައި ޑްރެޖަރހެދުމުގެ ތަޖްރިބާ ވަރަށްބޮޑަށް ހުންނާނެއެވެ. އެއީ މައިންތަކުގައި ގެންގުޅޭ މިކަޓަރ ސަކްޝަން ބޭނުންކުރާ ކުދިޑްރެޖަރތައް މިތަނުން ހަދާފައި ވާތީއެވެ.</p>

  <p class="right">އަޅުގަނޑު ވަރަށްގިނަގޮތްގޮތަށް ވިސްނާފައި ގެއްލުމެއް ލިބިދާނެކަމަށްވީނަމަވެސް ކަމެއްނިންމީމެވެ. މި ޑްރެޖަރހެދުމަށް 200،000 އެމެރިކާ ޑޮލަރުގެ އަގަކަށް އެއްބަސްވީއެވެ. ޑްރެޖްކުރުމުގެމަސައްކަތް ޖޫރޮންގްގައި ޓެސްޓްކުރުމަށްފަހު، އަޅުގަނޑުމެންނާ ޙަވާލުކުރުމަށް އެއްބަސްވިއެވެ. އޭގައި ހިމެނިގެންވަނީ 14 އިންޗީގެ 6 މީޓަރު x 6 މިލިމީޓަރުގެ 15 ބުރި ޑްރެޖަރ އެމްއެސްހޮޅިއާއި، ރަބަރު ކަޕްލިންގއާއި ކަޕްލިންގ ކްލޭމްޕްއެވެ. މި ޑްރެޖަރަކީ ހޮލަންޑް ގައި ހަދައިފައިވާ ހައިޑްރޯލިކުންދުއްވާ ކަޓަރުހަރުކޮށް، ކެޓަރޕިލަރ އިންޖީނުގައިދުއްވާ އެއްޗެކެވެ. ސްޕެއަރޕާރޓް ސިންގަޕޫރުގައި ލިބެންހުރެއެވެ.</p>

  <p class="right">މި ޑްރެޖަރއުފައްދައި، މަސައްކަތްކުރޭތޯބަލައިޓެސްޓްކޮށް، މާލެއަށްފޮނުވީ 1977 ވަނައަހަރުގައެވެ. މިމެޝިން ލިބިވަޑައިގަތުމުން މަސައްކަތްކުރޭތޯ ބެއްލެވުމަށްފަހު އަޅުގަނޑަށް އަންގަވާލައްވައިދެއްވުމަށް ނާޞިރުއަރިހުގައި އަޅުގަނޑު އެދުނީމެވެ. މިކަން ކުރިއަށްގެންދިއުމަށް ނިންމީ އަޅުގަނޑެވެ. އަދި ކާމިޔާބުނުވެއްޖެނަމަ އަޅުގަނޑާއި ވަރަށްގިނަ މަސްއަލަތައްކުރިމަތިވާނެއެވެ. މިޑްރެޖަރ މާލެއަށްފޮނުވީ އެމް.އެސް.އެލް ގެ ޓަގްބޯޓު "ކެޕްރިކޯރން" ގައެވެ. ޓަގް މާލެއަށްވަންތާ ގަޑިއެއްގެއިރުގެތެރޭގައި، ޑްރެޖަރ ރަނގަޅަށް މަސައްކަތްކުރާކަމަށްވިދާޅުވެ ނާޞިރު އަޅުގަނޑާއި ގުޅުއްވިއެވެ. މިކަމުން އަޅުގަނޑު ވަރަށްހިތްހަމަޖެހުނެވެ. މާލެއާއިހަމައަށް މި ޑްރެޖަރ ފޮނުވުމުގެއަގަކީ 225،000 އެމެރިކާ ޑޮލަރެވެ.</p>

  <p class="right">ފަހުން ހަމައެމީހުން، ހަމައެބޯޓުޔާޑުގައި ދެވަނަޑްރެޖަރެއްހެދިއެވެ. ނަމަވެސް މީގެ ޑްރެޖްގެފުންމިން 35 ފޫޓަށް އިތުރުކުރަންޖެހުނެވެ. އެއީ ރަންވޭގެ ފަރުކޮޅުފުށްޓާއިދިމާއަށް އޮންނަކޮޅުގެ ފުންމިނެވެ. އިތުރު 10 ފޫޓުގެ ފުންމިންބޭނުންވިއެވެ. މި ދެޑްރެޖަރ ބޭނުންކޮށްގެން، ކޮންޓްރެކްޓަރުން މަސައްކަތްކުރަން އައުމުގެކުރިން ބިންހިއްކައި ނިމިއްޖެއެވެ. މީގެފަހުންވެސް މިދެ ޑްރެޖަރ ބޭނުންކޮށްގެން އެތައްމަސައްކަތެއްކުރިއެވެ. މާލެއާއި އެހެންއަތޮޅުތަކުގައި ބިންހިއްކުމަށްވެސް މިޑްރެޖަރ ބޭނުންކުރިއެވެ.</p>

  <p class="right">ދުވަހުވިޔަފާރިކުރުމުން ފެށިގެންގޮސް ދިވެހިސަރުކާރުގެ ވަރަށްގިނަ މަޝްރޫޢުތަކުގައި އަޅުގަނޑު ބައިވެރިވެވިފައިވީނަމަވެސް ކުރީކޮޅުގައި މިފަދައެއްވެސްކަމެއް ކުރުމުގެތަޖްރިބާއެއް އަޅުގަނޑަށް ލިބިފައެއްނުވެއެވެ. އަޅުގަނޑަށް މިކަންކަން ކުރެވުނީ، ކަންކަން ހިނގާގޮތް އޮޅުންފިލުވަން ބޭނުންވުމަކީ އަޅުގަނޑުގެ ޠަބީޢަތުގައިވާކަމަކަށް ވާތީއެވެ. ރަނގަޅު ސުވާލުކުރަންއެނގި، އަދި ލިބޭޖަވާބުވެސް އަޅުގަނޑުގެ ހަނދާނުގައި ހަރުލާފައިހުންނާތީ އެވެ. ވާހަކަދައްކައިގެން އެއްބަސްވުމަކަށް އައުމަށްބޭނުންވާ "ދަމައި ދޫދިނުމުގެ ކުޅިވަރު" ކުޅޭހިތްވެސް އަޅުގަނޑު ވަނީއެވެ.</p>

  <p class="right">އަޅުގަނޑުގެ ކެރިއަރއަށް އަނެއްކާވެސް ހީނުކުރާބަދަލެއް ކުރިމަތިވުން އޮތީ ވަރަށްކައިރީގައެވެ. 14 ޖެނުއަރީ 1977 ވަނައަހަރު އަލަށްއުފެއްދެވި މިނިސްޓަރ އޮފް ޝިޕިންގގެ މަޤާމަށް ނާޞިރު އަޅުގަނޑު ޢައްޔަންކުރެއްވިއެވެ. ސިންގަޕޫރުގައި ހުންނަގޮތަށެވެ. މިއީ އަޅުގަނޑުގެޙަޔާތުގައި އުނދަގޫ ދުވަސްވަރެކެވެ. އެއީ މާލޭގެޙާލަތު ހުރިގޮތުންނެވެ. ނާޞިރު ރިޓަޔަރކުރައްވައި އަދި މައުމޫން ޢަބްދުލް ޤައްޔޫމް ރައީސުލް ޖުމްހޫރިއްޔާކަމަށް އިންތިޚާބު ކުރެވުމުންނެވެ.</p>
</body>
</html>
