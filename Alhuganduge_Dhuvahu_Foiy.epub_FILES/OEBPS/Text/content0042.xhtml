<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_41"></h1>

  <p class="right1">އަޅުގަނޑު އެމް.އެސް.އެލް.ގެހިންގުމާއި، އަދި ފައިސާހޯދުމުގެކަންތައްތައް ހަމަޖެއްސުމުގައި، ހުރިހާކަމެއްކުރަމުން ގެންދިޔައިރު، އަޅުގަނޑުމެންގެ ބޯޓުފަހަރުގެ ޞިނާޢަތު ކުރިއެރުވުމުގެ އެންމެމުހިންމު ސަބަބަކަށްވީ، މިބޯޓުފަހަރުގައި މަސައްކަތްކުރި ދިވެހިފަޅުވެރިންނެވެ. ދިވެހީން ދިރިއުޅެނީ ކަނޑާއިއެކުގައިކަމަށްވެފައި، އެމީހުން އުފަންވަނީވެސް ކަނޑުމަތީގައިއުޅޭ މީހުންގެގޮތުގައެވެ.</p>

  <p class="right">އެހެންކަމުން، ދިވެހިން މިކަމުގައިބައިވެރިނުކުރެވުނުނަމަ، އެމް.އެސް.އެލް.ގެމަސައްކަތެއް ކާމިޔާބެއްނުވީހެވެ. ފެށުނުއިރު، ރިޓައަރކޮށްފައިވާ ބަންގާޅުގެ އިންޖީނުފަޅުވެރިންނާއި، ތަޖުރިބާލިބިފައިވާ ބިދޭސީ ކަނޑުދަތުރުކުރާމީހުންނަށް ވަޒީފާދީގެން ގެންގުޅުނުކަމުގައިވީނަމަވެސް، މިބިދޭސީންގެގާތުން މަސައްކަތާއި ހުނަރުތައް ދަސްކޮށްގެން، ކަންތައްތައް ރަނގަޅު އަދި ރަނގަޅުނޫންއިރު، އެމް.އެސް.އެލް.ގެނބިގެންދިޔަނުދީ ފެންމަތީގައިހިފެހެއްޓީ ހަމަ ދިވެހީންނެވެ. މިފަދަ ވަފާތެރިކަމާއި ސެލްފް ޑިސިޕްލިންހުންނަ އެހެންޤައުމެއްގެބަޔަކު އަޅުގަނޑެއް ނުދެކެމެވެ.</p>

  <p class="right">މިހެން ކަމާއެކު، "ދިވެއްސަކީ ކޮބާ؟" މިސުވާލު އަޅުގަނޑަށް ކުރަންޖެހެއެވެ.</p>

  <p class="right">ކޮންމެދިވެއްސަކީ އެހެންއެއްވެސްޤައުމެއްގައި ވާހަކަނުދައްކާ ބަހެއްކަމުގައިވާ ދިވެހިބަހުން ވާހަކަދެއްކުމުގެ އަމިއްލަވަންތަކަމުން، އަނެއްދިވެއްސަކާ ގުޅިފައިވާމީހެކެވެ. ދިވެހިބަހަކީ އެހެން ސަޤާފަތްތަކުގެ ބަސްބަހުން ލަފްޒުތައް ލިބިގަނެ، އެލަފްޒުތައް އަޅުގަނޑުމެންގެ ރަށްރަށުގެ ވެށްޓަށް ބައްޓަންވެވިގެން، އެތަކެއް ޒަމާނުއްސުރެ ބަދަލުތައް އަންނަމުންއައިސް، އިއާދަވެފައިވާ ބަހެކެވެ. ކޮންމެދިވެއްސަކު އުފަންވެ، ބޮޑުވަނީ ވަށައިގެންކަނޑުއޮންނަ ރަށެއްގައެވެ. އަދި މިކަނޑުތަކުގައި ދަތުރުކޮށްއުޅުމުގެ މިނިވަންކަމާއި، ރަށްތަކުގައި ބަންދުވެގެންތިބުމުގެ މިނިވަންކަންވެސް ލިބިގެންވެއެވެ. މައިގަނޑުގުޅުމަކީ އަޅުގަނޑުމެންގެދީނެވެ. މީލާދީން 12 ވަނަޤަރުނުން ފެށިގެން، ހުރިހާދިވެހިންނަކީ މުސްލިމުންނެވެ.</p>

  <p class="right">ބަހާއި، ދީނާއި، ރަށުގެވެށްޓަކީ، އުފަންވުމުން ފެށިގެން ދިވެއްސަކު ބައްޓަންކުރާކަންކަމެވެ. އޭނާއަކީ އޭނާގެ އީމާންތެރިކަމުގެ ބަރަކާތުންނާއި، ޠަބަޢީގޮތުން، ތޫނު، ގަދައަށްމަސައްކަތްކުރާމީހެކެވެ. އޭނާއަކީ އެއްޗެހިދަސްކުރުމަށް ޝައުގުވެރި އަދި ދަސްކުރާހިތްވާވެސްމީހެކެވެ. އޭނާއަކީ ސިއްރުވެރިއެއްވެސްމެއެވެ. އޭނާ ކުރަންރާވާފައިވާ ކަންތައްތަކާއިގެން، އަމިއްލަނަފްސު އިޝްތިހާރުނުކޮށް ކުރިއަށްދާނެއެވެ. އޭނާ ވަރަށްގިނައެއްޗެހި ދަންނާނެއެވެ. ނަމަވެސް ބަސްމަދުވާނެއެވެ. ދިވެއްސަކު ވަރަށްއަވަހަށް އެއްޗެހިދަސްކުރާނެއެވެ. އެހާމެއަވަހަށް އާޓެކްނޮލޮޖީދަސްކޮށް، އެއަށްއަހުލުވެރިވެ، އަދި އޭނާގެ އަމިއްލަނަފްސާއި އޭނާގެދިރިއުޅުން އާރާސްތުކުރުމަށްޓަކައި، އެތައްޤުރުބާނީތަކެއްވުމަށްވެސް ހުންނާނީ ތައްޔާރުވެގެންނެވެ.</p>

  <p class="right">ދިވެއްސަކީ ޠަބަޢީގޮތުން އަމިއްލަފުދުންތެރިކަން ގެންގުޅޭމީހެކެވެ. ބޭނުންވާތަކެތި އަމިއްލައަށްހޯދާ މީހެކެވެ. އަދި ދިވެއްސަކަށްވީތީ ފަޚްރުވެރިވެ ހިތްހަމަޖެހިފައިވާމީހެކެވެ. އޭނާއާއިދޭތެރޭ އިންސާފުވެރިކޮށް ކަންތައްތައްކޮށް އޭނާއަށް އިޙްތިރާމްކުރާނަމަ، ޢާއްމުކޮށް މީހުންގާތުގައި ކަންކަމާކިޔާމީހެއް ނުމެނޫންމެވެ. ދުނިޔޭގައިއޮތީ އެންމެދިވެހިރާއްޖެއެއްކަން ދަނެ، އޭނާގެޤައުމަށް ވަފާތެރިވާނެއެވެ. ކިތަންމެދުރުގައި ހުރިކަމުގައިވީނަމަވެހެވެ. ދިވެއްސަކީ ވަފާތެރިއެކެވެ. މަސައްކަތްތެރިއެކެވެ. ދިވެއްސަކީ އޭނާއަށް ރަޙްމަތްތެރިކަންހުށަހަޅާ ބީދައަކުން ރަޙްމަތްތެރިކަންބަހައްޓާ މީހެކެވެ. އޭނާއަކީ މަޢާފުކުރާމީހެކެވެ. ނަމަވެސް އޭނާއާދޭތެރޭ ނާއިންސާފުވެރިވެއްޖެނަމަ އެކަމެއް ހަނދާންނެތޭ މީހެއްނޫނެވެ. ދިވެހިރާއްޖޭގައި ކާސްޓްގެ (އުފަންވާ ދަރަޖަ) ނިޒާމު ނޯންނާތީ، އޭނާ އަނެއްދިވެއްސަކަށް އިޙްތިރާމްކުރާނީ އިޙްތިރާމްޙައްޤުވާ އަނެކާއަށެވެ.</p>

  <p class="right">ކުރުކޮށް ދަންނަވާނަމަ، ދިވެއްސެއްގައި ހުންނަންވާ، ކަމަށްކަމޭހިތުމާއި އިތުބާރުނެތްނަމަ، ދިވެހިތަރައްޤީގެ ބާނީން ކަމުގައިވާ، އަޅުގަނޑުމެންގެ ދިވެހިފަޅުވެރިންނާއި، އަޅުގަނޑާއެކުގައި މަސައްކަތްކުރި ބައިވެރިންނަކަށް ދިވެހިރާއްޖެއަށް ޝިޕިންގއާއި، މަސްވެރިކަމާއި، ފަތުރުވެރިކަމުގެވިޔަފާރި، ކާމިޔާބާއެކު ނުކުރެވުނީހެވެ. 20 ވަނަޤަރުނުގެ މެދުތެރޭގައި، ދިވެހީންގުޅިގެން ދިވެހިރާއްޖެއަށް ދިރުމާއި، ފާގަތިކަމާއި، މުއްސަދިކަން ހޯދައިދިނުމުގެމަސައްކަތް ނުކުރިނަމަ، މިއަދަކު ދިވެހިރާއްޖެއެއް ނުއޮތީހެވެ.</p>

  <p class="right">މިހާހިސާބުން، އެންމެކުރީގެދުވަސްވަރު އަޅުގަނޑާއެކު މަސައްކަތްކުރެއްވި އެންމެހާފަރާތްތަކަށް މުބާރަކްބާދު ދަންނަވަމެވެ. ބޯޓުދަތުރުކުރިމީހުން، އިންޖިނޭރުންނާއި ކެޑޭޓުން، ވޯރފްގައިމަސަތްކުރިމީހުންނާއި ކޮމޮޑޯރުން، މިއެންމެންވެސް ދިވެހިރާއްޖޭގެދިރުމުގައި އަދި ދިރިއޮތުމުގައި ވަރަށްއެހީތެރިވެދިނެވެ. މިހުރިހާފަރާތްތަކުންވެސް ދިވެހިބޯޓުފަހަރުގެ ދަތުރުތައް ކުރިއެރުވުމަށް ވަރަށްމަސައްކަތްކުރެއްވިއެވެ. ޚާއްޞަގޮތެއްގައި ޢަލީ ޙުސެއިން ދީދީ އާއި، ޙުސެއިން މޫސާ އާއި އަޙްމަދު އާދަމަކީ، ހުރިހާކަމަކީވެސް ކުރެވޭނެކަންތައްކަމުގެ ރޫޙާއި، ޑިސިޕްލިންއާއި، ކުޅަދާނަކަމާއި، ލީޑަރޝިޕް ދައްކަވައިދެއްވުމުގައި ފާހަގަކޮށްލެވޭ ބޭފުޅުންކޮޅެކެވެ.</p>

  <p class="right">އަޅުގަނޑު ކުރިންވެސް ލިޔެފައިވާނޭފަދައިން، އެމް.އެސް.އެލް.ގެ ޙަރަކާތްތައް ހިންގަމުންގެންދިޔައީ އެމް.އެން.ޓީ.ސީ./ކޮޅުނބު މެދުވެރިކޮށް ކޮޅުނބުންނެވެ. އެމް.އެސް.އެލް.އިން ބޯޓު ފުރަތަމަ ޗާރޓަރުކުރީއެވެ. އެއަށްފަހު ދެބޯޓުގަތީއެވެ. މިހާހިސާބަށްދިޔައިރު، އިތުރުބޯޓުގަތުމަކަށް ސިލޯނުސަރުކާރުން ހުއްދައެއްނުކުރިއެވެ. އެއީ އެމީހުން ސިލޯން ޝިޕިންގ ކޯރޕޮރޭޝަން ކިޔާ ކުންފުނި ވަރަށްއަވަހަށް އުފައްދާތީއެވެ. ނަމަވެސް، މިހެންގޮސް މިކަންކުރުމަށް އަށްއަހަރު ހޭދަވިއެވެ.</p>

  <p class="right">އެމް.އެސް.އެލް.އުފެދުނީ 1967 ވަނައަހަރުގެ މެއިމަހު، ރައީސުލްޖުމްހޫރިއްޔާގެ ޤަރާރަކުންނެވެ. ދިވެހިދިދައިގެދަށުން ރަޖިސްޓްރީކުރި ފުރަތަމައުޅަނދަކީ "ދިއްފުށިމާދޫ" އެވެ. އެއީކުރީގައި ހޮންގކޮންގގެދިދައިގެދަށުން ރެޖިސްޓްރީކޮށްފައިވާ "ސިޓީ އޮފް ވިކްޓޯރިއާ" އެވެ. ކުރިންވެސް ދަންނަވާފައިވާނޭފަދައިން، އެއީ ފަރަކަށްއަރާފައިހުއްޓާ، ދިވެހީން ފުންކޮށް، އިނގިރޭސީންގެއެހީއާއެކު މަރާމާތުކޮށްފައިވާބޯޓެކެވެ. އެބޯޓުރެޖިސްޓްރީކުރީ ދިވެހިރާއްޖޭގައި ވިޔަފާރިކުރާ އުޅަނދުފަހަރު ރަޖިސްޓްރީކުރުމަށް ހަދާފައިހުރި ޤާނޫނުތަކާއި ޤަވާއިދުތަކުގެ ދަށުންނެވެ.</p>

  <p class="right">ދިވެހިރާއްޖެއަކީ އެއިރު އެކުވެރި ދައުލަތްތަކުގެ (އ.ދ.) މެންބަރެއްނޫންކަމުން، ކަނޑުދަތުރުފަތުރާބެހޭ އ.ދ. ގެ އޭޖަންސީއެއްކަމުގައިވާ އިންޓަރނެޝަނަލް މެރިޓައިމް ކޮންސަލްޓެޓިވް އޯރގަނައިޒޭޝަން (އިމްކޯ)ގެ ޤާނޫނުތަކެއް އަޅުގަނޑުމެންނަކަށް ބޭނުމެއްނުކުރެވެއެވެ. އެހެންނަމަވެސް، "ދިއްފުށިމާދޫ" މަރާމާތުކޮށްފައިވަނީ ބޮމްބޭގައި ކަމަށްވުމާއެކު، އިންޑިޔާގެސަރުކާރުގެ ސަރވެޔަރުން ބޯޓުގައި ބޭނުންކުރާތަކެތީގެ ސަލާމަތީ ސެޓްފިކެޓް ވަނީދީފައެވެ. އަދި އިމްކޯގެ ހުރިހާ ޤަވާއިދުތަކާއެއްގޮތަށް، ބޯޓުގެ ކަންތައްތައްހުރިކަމުގެ އެންޑޯރސްމަންޓެއްވެސްވަނީ ދީފައެވެ. މީގެސަބަބުން ސަރަޙައްދީ ކަނޑުތަކުގައި ދަތުރުކުރުމުގެ ހުއްދަވަނީ މިބޯޓަށްލިބިފައެވެ.</p>

  <p class="right">އެދުވަސްވަރު، ބޯޓުދެލިން ދުއްވާ 1،500/2،000 ޑީ.ޑަބްލިޔު.ޓަނު ބަރުދަނުގެ 15 ނުވަތަ 20 އަހަރުވެފައިވާ ބޯޓުތައް ވަރަށްއަގުހެވެވެ. ރަނގަޅުފެންވަރެއްގެއުޅަނދެއް ގާތްގަނޑަކަށް 75،000 އާއި 100،000 އިނގިރޭސި ޕައުންޑާ ދެމެދުގެ އަގަކަށްލިބެއެވެ. އެމް.އެސް.އެލް.ގައި ފައިސާހުރުމާއެކު، އަޅުގަނޑުމެން 1،500/3،000 ޑީ.ޑަބްލިޔު.ޓަނުގެ ބަރުދަނާ ދެމެދުގެ ކުދިބޯޓު ގަތީމުއެވެ. ފަހުން، އިންޖީނުއަޅާފައިހުރި، އަދި ބޭނުންވެއްޖެހިނދެއްގައި ބޯޓުދެލިންވެސްދުއްވޭވައްތަރުގެ ބޯޓު އަޅުގަނޑުމެން ގަތީމެވެ.</p>

  <p class="right">"މޯލްޑިވް އެކްސްޕްލޯރަ" އަކީ އަޅުގަނޑުމެންނަށް ގަނެވުނު ވަރަށްމުހިންމު ބޯޓެކެވެ. އެއީ ބްރޮކްލް ބޭންކްސްގެ ވެރިކަމުގެދަށުގައި ކުރިން އެހެންނަމެއްކިޔާފައިވާ ބޯޓެކެވެ. އެއީ ބޯޓުދެލިންދުއްވާ ޓަރބައިން އިންޖީނެއް އަޅާފައިވާ ބޯޓެކެވެ. އަޅުގަނޑުމެން މިބޯޓުގަތުމަށްފަހު، ބްރޮކްލް ބޭންކްސްއަށް ޗާރޓަރކޮށް، އިނގިރޭސިވިލާތުގައި އެމީހުންނާ ޙަވާލުކުރީއެވެ. އަދި އިރުމަތީގައިދުއްވި އެމީހުންގެ ބޯޓުފަހަރުގެތެރޭގައިހިމެނި، ކަލްކަތާގައި އެމީހުންގެޗާރޓަރުނިމި، އަޅުގަނޑުމެންނާއި އަލުންހަވާލުކުރީ ކޮޅުނބުގައެވެ. މިބޯޓު ވަރަށްރަނގަޅުފައިދާއެއްގައި ސިލޯނު ޝިޕިންގ ކޯޕޮރަޝަން އަށް ވިއްކީއެވެ</p>

  <p class="right">ޢަލީ ޙުސައިން ދީދީ އެކިގޮތްގޮތުން ފޯރުވައިދެއްވިއެހީ މިހާހިސާބުން ފާހަގަކޮށްލުމަކީ އައުލާކަމެއްކަމުގައި ދެކެމެވެ. ކޮޅުނބުގައި އޭނާއުޅުއްވީ، ދިވެހިހޮސްޓަލްކަމުގައިވާ ސޯސަންވިލާގައެވެ. އޭނާގެ އެދިވަޑައިގަތުމަކީ ބޯޓުފަހަރުގެ އިންޖިނޭރަކަށް ވެވަޑައިގަތުމެވެ. އޭނާގެ ޢަމަލީތަމްރީނު ހެއްދެވީ، ކޮޅުނބުގެ ވޯކަރޒް އެންޖިނިއަރޒްގައެވެ. އަދި ތިއަރީގެބައި ހެއްދެވީ ސިލޯނު ޓެކްނިކަލް ކޮލެޖްގައެވެ. 1953 ވަނައަހަރުގެތެރޭގައި، މުޙައްމަދު އަމީނުގެ ސަރުކާރާއިދެކޮޅަށް މާލޭގައި ހިނގަމުންދިޔަ ދެކޮޅުވެރިކަމާއެކު، ޢަލީ ޙުސައިން ދީދީއަށް އެވަޤުތު ބުއްދިވެރިކަމަކަށްވީ މާލެއާއިދުރުގައި ހުންނެވުމެވެ.</p>

  <p class="right">އެހެންކަމުން އޭނާ ޔޫރަޕަށްވަޑައިގެން، ބޯޓުފަހަރު ގެންގުޅޭ ޖަރުމަނުމީހަކުގާތުގައި މަސައްކަތްކުރެއްވިއެވެ. ފަހުން، ނާޞިރު ވަޒީރުލްއަޢުޒަމްއަކަށް ވެވަޑައިގަތުމުން، ޢަލީ ޙުސައިން ދީދީ މާލެވަޑައިގަތުމުގެހުއްދައަށް އެދިވަޑައިގަތެވެ. އެއާއެކު މިހުއްދަލިބިވަޑައިގަތެވެ. އަދި އެމް.އެސް.އެލް.އާއި ގުޅިވަޑައިގަތެވެ. އަޅުގަނޑުމެންގެ ޝިޕިންގްލައިން ގަދައަށް ހިނގައިގަތުމުގެ މަސައްކަތްފެށުނީ އެހާހިސާބުންނެވެ.</p>

  <p class="right">ސޯސަންވިލާގައި އެއްޗެހި މަރާމާތުކުރާތަނެއް އަޅުގަނޑުމެންހެދީމުއެވެ. މިކަމުގެސަބަބުން އަޅުގަނޑުމެންނަށް މަރާމާތުކުރުމުގެ ޚަރަދު ވަރަށްކުޑަކުރެވުނެވެ. ޢަލީ ޙުސައިން ދީދީ އަކީ ޒުވާން ދިވެހިކުދިންކޮޅެއް އެންޖިނިއަރިންގ ދަސްކުރުމަށާއި އަދި ކެރިއަރެއްގެގޮތުގައި ޚިޔާރުކުރުމަށް ޝައުޤުވެރިކުރައްވައި، ވޯކަރޒް އެންޖިނިއަރިންގ އާއި ސިލޯނު ޓެކްނިކަލް ކޮލެޖްގެ ތަމްރީންތަކުގައި ބައިވެރިކުރެއްވި ބޭފުޅެކެވެ. އަދި އިންޑިޔާގެ ބޯޓުފަހަރުގެ އެންޖިނިއަރިންގ ކޮލެޖެއް ކަމުގައިވާ މަޒަގޮއަން ޑޮކްސްގައިވެސް ގިނައަދަދެއްގެ ދިވެހިކުދިން ތަމްރީނުކުރުމަށް އޭނާ ހަމަޖައްސަވައިދެއްވިއެވެ.</p>

  <p class="right">ޢަލީ ޙުސައިން ދީދީ، ބޯޓުފަހަރުގައި މަސައްކަތްކުރުމަށް ފަޅުވެރިން ރަނގަޅަށް ތަރުބިއްޔަތުކުރައްވައި ތަމްރީންކުރެއްވިއެވެ. ވަރަށްއުނދަގޫ މަރާމާމާތުތަކާއި ބޯޓުފަހަރުއެހެލުމުގެކަންތައްވެސް އޭނާކުރެއްވިއެވެ. މިގޮތުންވެސް އަޅުގަނޑުމެންނަށް ވަރަށްގިނަ ޚަރަދުތައް ކުޑަކުރެވުނެވެ. އޭނާއަކީ އެމް.އެސް.އެލް.ގެ އެއްތަނބެވެ. އަދި އެކަމުގައި އޭނާގެ ވަގުތާއި ހުނަރު އަޅުގަނޑުމެންނަށް ނުލިބުނުނަމަ، އެހާހަލުވި ދުވެއްޔެއްގައި އެކަން ކުރިއަރައި އަދި އެހާރަނގަޅު ނަތީޖާތަކެއް ޙާސިލެއްނުކުރެވުނީހެވެ.</p>

  <p class="right">އަޅުގަނޑު ޢަލީ ޙުސައިން ދީދީ ދަންނަންފެށީއްސުރެ، އޭނާއަކީ ދެގޮތެއްނުވާ ތެދުވެރި ސީދާ އިތުބާރުކުރެވޭ ބޭފުޅެކެވެ. އެންމެހާ އުނދަގޫ މަސައްކަތްތައް ކުރެއްވުމަށް އަބަދުވެސް ހުންނަވަނީ ތައްޔާރަށެވެ. އަޅުގަނޑަށް ޓައިފޮއިޑްޖެހިގެން ކިރިޔާ މަރުނުވާވަރުގައި އޮތްއިރު، އަޅުގަނޑުގެގާތުގައި އެހީވެވަޑައިގަންނަވަން ހުންނެވިއެވެ.</p>

  <p class="right">އެއީ ވަރުގަދަ ސުލޫކީމިންގަނޑެއްގައި ހުންނެވި، އަދި ހަރުދަނާއުޞޫލުތަކެއް ގެންގުޅުއްވި ބޭފުޅެކެވެ. ޚިދުމަތް ކުރެއްވުމަށް އަބަދުވެސްހުންނަވަނީ ތައްޔާރަށެވެ. އަމިއްލަފައިދާ ހޯއްދެވުމަށް ނުވަތަ ނަމެއްލިބިވަޑައިގަތުމަކަށް ވިސްނާވަޑައެއް ނުގަންނަވައެވެ. އޭނާއަކީ އަޅުގަނޑުގެ އާއިލާއަށް މިސާލެއްނެތްފަދަ ބޭފުޅެކެވެ. އަޅުގަނޑުމެންގެ ދަރީން އިންތިހާއަށް ލޯބިވާ، އެކުދިންނަށް ނަމޫނާއެކެވެ. އަޅުގަނޑުމެންނަށް އެފަދަމީހަކަށް ބޭނުންވިހިނދުގައި އޭނާއަކީ ދިވެހިބަޠަލެކެވެ.</p>

  <p class="right">އަޅުގަނޑު ދަރަނިވެރިވާ ވަރަށްގިނަ ފަރާތްތަކެއްވެއެވެ. އެއީ އަޅުގަނޑު މަސައްކަތް ފަށައިގަތްތާ އެންމެކުރީގެ އަހަރުތަކުގައި އަޅުގަނޑަށްވެދިން އެހީއަކަށްނޫނެވެ. އޭގެއިތުރަށް ދިވެހިރާއްޖެއަށް އެފަރާތްތަކުން ކޮށްދިން ކަންތައްތަކަށްޓަކައެވެ. 1963 ވަނައަހަރުން ފެށިގެން 1970 ގެފަހުއަހަރުތަކާއި ހަމައަށް، ކޮޅުނބުގައި އެހީވެދިން ފަރާތްތަކަށް ޚާއްޞަކޮށް ޝުކުރުވެރިވަމެވެ. އޭގެތެރޭގައި، ޕީ.އެމް.ނަޔަރ، ވީ.ވީ.ނަޔަރ، އަޖްވަދު ހާޝިމް، ބޮބީ ދަރްމަކާން، އޭ.ޢެލް.އީ.ޕެރޭރާ، ކޭ.ކޭ.އާރ.ނަޔަރ، އަދި ސީ.ޕީ.އޭ.ނަޔަރ އަޅުގަނޑު ފާހަގަކޮށްލަމެވެ.</p>

  <p class="right">ވީ.ވީ.ނަޔަރ (ވީވީ)އަކީ ޕީ.އެމް.ނަޔަރގެ ޅިޔަނެވެ. އެމީހުން ކޮޅުނބުގައިއުޅެނީ އެއްގެއެއްގައެވެ. ވީ.ވީ.ގެއިން އޮފީހަށްއައިސް އަދި ގެއަށްދަނީ ޕީ.އެމް.ނަޔަރ އާއިއެކުގައެވެ. އެދެމީހުން ބަނބަލަޕިޓިޔާގައިހުންނަ އަޅުގަނޑުގެގެއަށް އައިސްދަނީ އަޅުގަނޑު ގޮވައިގެންނެވެ. ދުއްވާފައި އަންނައިރު އަޅުގަނޑުމެން އަބަދުވެސް ވާހަކަދައްކަމުއެވެ. އެވާހަކަތަކުން ބޯޓުދަތުރުފަހަރާ ބެހޭގޮތުން ވީ.ވީ.އަށް ލިބިފައިވާ މައުލޫމާތާމެދު އަޅުގަނޑު ޙައިރާންކުރުވައެވެ.</p>

  <p class="right">އަޅުގަނޑުމެންގެއޮފީހާ ކައިރީގައިވާ ޢިމާރާތެއްގައި އޭނާގެ އަމިއްލައޭޖަންސީ ހިންގައެވެ. ބައެއްދުވަސްދުވަހުގެ މެންދުރުފަހު އަޅުގަނޑުމެންގެ އޮފީހުގައި އެހީތެރިވެދޭން އައުމަށް، އެއްދުވަހަކު އަޅުގަނޑު ދައުވަތުދިނީމެވެ. އޭނާ އެކަމަށް އެއްބަސްވިއެވެ. އޭނާއަށް ލިބިފައިވާ ފުޅާދާއިރާގެ ތަޖްރިބާއާއި އޭނާގެ އިނގިރޭސިބަހުގެ ކުޅަދާނަކަން އަޅުގަނޑުމެންނަށް ވަރަށްބޮޑަށް އެހީތެރިވެދިނެވެ. އަޅުގަނޑުމެންގެ މުދާއުފުލުމުގެ މަސައްކަތާއި ބޯޓު ޗާރޓަރުކުރުމުގެ ފައިދާހުރި މަސައްކަތުގައި އޭނާގެ ސަބަބުން ވާހަކަތައް ކުރިއަށްގެންދެވުނެވެ. އޭނާގެ މިހިތްވަރު އަބަދުވެސް އަޅުގަނޑު ހަނދާންކުރާނަމެވެ. އޭނާ ރިޓަޔަރކުރުމަށްފަހު އިންޑިޔާގެ މަލާބާރުގެ އައްސޭރި ރަށެއްކަމުގައިވާ އެލެއްޕޭއަށް ގޮސް ރަނގަޅުދިރިއުޅުމެއް އުޅުނެވެ. އެތަކެއް އަހަރުވަންދެން އަޅުގަނޑުމެން ސިޓީބިޓީގެ ޒަރީއާއިން ގުޅުންބޭއްވީމުއެވެ.</p>

  <p class="right">ބޮބީ ދަރުމަކާން އެމް.އެން.ޓީ.ސީ.އާއިގުޅުނީ އެކައުންޓަންޓެއްގެގޮތުގައެވެ. ކުރުމުއްދަތެއްގެތެރޭގައި، އެކައުންޓްގެ މަސައްކަތަށް އޭނާގެމޮޅުކަމާއި، އަދި ސިލޯނުސަރުކާރުގެ ތަފާތު އޮފީސްތަކުގެމީހުންނާ ޑިޕްލޮމެޓިކްގޮތަށް ވާހަކަދައްކަން އޭނާގެ ކުޅަދާނަކަން ވަރަށްއަވަހަށްފެނުނެވެ. އޭނާއަކީ އަޅުގަނޑުމެންނަށް ލިބުނު ވަރަށްރަނގަޅު މުވައްޒަފެކެވެ. އަދިވޭތުވެދިޔަ އަހަރުތަކުގެތެރޭގައި އަޅުގަނޑުގެ ވަރަށްގާތް އެކުވެރިއަކަށް އޭނާވިއެވެ. މިހާރު އޭނާއުޅެނީ އިޓަލީގައެވެ.</p>

  <p class="right">މިހާރު ދުނިޔެދޫކޮށް، އަޅުގަނޑުމެންނާ ވަކިވެފައިވާ އޭ.އެލް.އީ.ޕެރޭރާއަކީ ކޮޅުނބުގެ ބަނދަރުގައި އަޅުގަނޑުމެންގެ މަސައްކަތްތައް ރަނގަޅަށް ހިންގުމުގައި ވަރަށްޚާއްޞަ އެހީތަކެއް ފޯރުކޮށްދިންމީހެކެވެ. އެހެންމީހުނަށް ކުރުމުގެ ޤާބިލުކަން ލިބިފައިނުވާ ކިތަންމެކަމެއް މީނާ ކުރިއެވެ. ހުރިހާކަމެއް މީނާ ކުރަމުންގެންދިޔައީ ވަރަށްއުފާވެރިމޫނަކާއެކު އެހާމެ ވަފާތެރިކަމާއެކުގައެވެ.</p>

  <p class="right">އަލްމަރްހޫމް އަޖްވަދު ހާޝިމްއަކީ އެމް.ޓީ.ސީ.އާއި އެމް.އެން.ޓީ.ސީ. އުފެއްދި ޑިރެކްޓަރެއް ކަމުގައިވާ އަލްމަރްޙޫމް ހާޝިމްގެ ދަރިއެކެވެ. އަޖްވަދަކީ ޖިއްދާއާ ކޮޅުނބާއި ދޭތެރޭ އަޅުގަނޑުމެންގެ ސައިފަތުގެ ވިޔަފާރި ކުރިއަށްގެންދިޔަ ފަރާތެވެ. އަޅުގަނޑުމެންނަށް މިކަމުގައި ލިބުނުކާމިޔާބަކީ އޭނާގެ ދުރުވިސްނުމާއި ފިކުރުގެ ނަތީޖާއެވެ. އޭނާއަކީ ވަރަށްއިޚްލާޞްތެރި ރަޙްމަތްތެރިއެކެވެ. އޭނާއަކީ މަތީފެންވަރަށް ކިޔަވާފައިވާ ޤާނޫނީ ވަކީލެކެވެ. އަދި ވާހަކަދައްކާލާ ހިތްވާކަހަލަމީހެކެވެ. ވަރަށް ޒުވާން އުމުރުގައި އަންބަކާއި ޅަކުދިންކޮޅަކާއި ދޫކޮށް ދުނިޔެއާވަކިވީއެވެ. އޭނާގެކުދިންކޮޅު މަތީތަޢުލީމު ޙާޞިލުކުރުމަށްފަހު، ދިރިއުޅެމުންދަނީ އިނގިރޭސިވިލާތުގައެވެ.</p>

  <p class="right">އަޅުގަނޑު އަބަދުވެސް ތަކުރާރުކޮށް، ގަދައަޅައި ބާރުލައި ބުނަމުންމިގެންދަނީ، އަޅުގަނޑުމެންނަށް ބޯޓުދަތުރާއި އެހެންމަޝްރޫޢުތައް ކާމިޔާބާއިއެކު ކުރިއަށްގެންދެވުނީ، އެތައްބައެއްގެ ތެދުވެރިކަމާއި ވަފާތެރިކަމާއި ތޫނުކަމާއި، ކަންކަމަށް ކަމޭހިތުމުގެ ނަތީޖާއެއްގެގޮތުންނެވެ. އެމް.އެސް.އެލް.ގެ ދުނިޔޭގައިތިބި، އަދި ހަމައެހެންމެ، އަޅުގަނޑުމެންނާ މިއަދުވަކިވެފައިވާ އެމް.އެސް.އެލް.ގެ މުވައްޒަފުންނަށާއި އޭޖަންޓުންނަށާއި، ސަޕްލައިކޮށްދިންފަރާތްތަކަށާއި، އެކިގޮތްގޮތުން ގުޅުންއޮތް ހުރިހާފަރާތްތަކަށް އަޅުގަނޑުގެ އިޙްތިރާމާއި، ހެޔޮއެދުމާއި، ހެޔޮދުޢާ ރައްދުކުރަމެވެ. އެއީ އަޅުގަނޑުމެންގެ މިމަސައްކަތް ކާމިޔާބުކުރުމުގައި އެފަރާތްތަކުގެ އެއްބާރުލުމާއި އެހީތެރިކަން ވަޒަންކުރާ ޙާލުގައެވެ.</p>

  <p class="right">އަޅުގަނޑުމެން މަސައްކަތް ފަށައިގަތްއިރު، އަތުގައިއޮތީ ބޯޓުދެލިއަންދައިގެންދުއްވާ ދެތިންބޯޓެވެ. އަދި އަޅުގަނޑުމެންގެ އަތުގައިހުރީ ވަރަށްމަދުއަދަދެއްގެ ރަނގަޅުފެންވަރުގެ ދެތިންމެޝިނެވެ. އަޅުގަނޑުމެންނަށް ޖެހުނީ ފަޅުވެރިން ކުރިންގެންގުޅެމުންއައި ކުރީގެގޮތްތަކުން، އާމެޝިންތައް ބޭނުންކުރާގޮތްތަކަށް ބަދަލުކުރާށެވެ. ބޯޓުދަތުރުކުރާދިވެހީން ތަމްރީނުކުރާނެގޮތްތަކާއި، އެކަންކުރާނެ ތަޖްރިބާކާރުން ހޯދުމާމެދު ވިސްނަންޖެހުނެވެ.</p>

  <p class="right">މިކަން އަޅުގަނޑުމެންކުރީ، އިރުމަތީޕާކިސްތާނުގައި ރިޓަޔަރކޮށްފައިތިބި އިންޖީނުކްރޫން ހޯދައިގެންނެވެ. އެދުވަސްވަރުގެ ބޯޓުދަތުރުކުރުމުގެ ކަންތައްތައް ހުރިގޮތުން، ތަމްރީނުލިބިފައިތިބި މިފަދަފަޅުވެރިން ހޯދަންފަސޭހަވިއެވެ. ޔޫރަޕްގެ ބޯޓުފަހަރުގެ އޮޕަރޭޓަރުން، ޚާއްޞަކޮށް އިނގިރޭސީން، އެމީހުންގެ އަމިއްލަފަޅުވެރިން، ބުންބާ، ކަލްކަޓާ އަދި ޗިޓަގޮންގގައި ބައިތިއްބާފައި ތިބެއެވެ. މިރޮސްޓަރުތަކުން ފަލްކާގައާއި އަދި އިންޖީނުކޮޓަރީގައި މަސައްކަތްކުރާމީހުން ހޮވައެވެ. އެމީހުން މަސައްކަތްކުރީ ހިންދޫމީހުން ފަލްކާގައި ބައިތިއްބާފައި، މުސްލިމުން އިންޖީނުކޮޓަރީގައި ބައިތިއްބުމަށެވެ.</p>

  <p class="right">އެމީހުންގެ ބޯޓުފަހަރު އިންޑިޔާގެ ހުޅަނގުއައްސޭރިއަށް ދަތުރުކޮށްފިނަމަ، ބުންބާއަކީ ފަޅުވެރިން ބަދަލުކުރާ ބަނދަރެވެ. އިންޑިޔާގެ އިރުމަތީއައްސޭރިއަށް ދަތުރުކުރާނަމަ ފަޅުވެރިން ބަދަލުކުރާ ބަނދަރަކީ ޗިޓަގޮންގ ނުވަތަ ކަލްކަތާއެވެ.</p>

  <p class="right">މިބޯޓުފަހަރުގެ ވެރިފަރާތްތަކުން، ޔޫރަޕާއި އިންޑިޔާއާއި / މެދުއިރުމައްޗާއި ދެމެދުގައި "ކޮންފަރަންސް ލައިން ޚިދްމަތެއް" ޤާއިމްކޮށް، އިންޑިޔާއާއި މެދުއިރުމައްޗާއި ދެމެދު އޮންނަ ހުރިހާ މައިގަނޑުބަނދަރެއްގައި ބޯޓުތައް ޖައްސައެވެ. މިގޮތުން ބޭރަށްދަތުރުކުރުމުގެ ޚިދުމަތުގައި އިންޑިޔާގެ ހުޅަނގުއައްސޭރިއާއި ޕާކިސްތާނާއި، ޢަރަބި އަދި ފާރިސީ ގަލްފްގެ ބަނދަރުތަކުގައި މަޑުކުރެއެވެ. އިރުމަތީއައްސޭރީގެ ޚިދުމަތުގައި ހިމެނެނީ ކަލްކަތާއާއި އިރުމަތީޕާކިސްތާނުގެ ޗިޓަގޮންގ އާއި ކުލްނާއެވެ.</p>

  <p class="right">އެމީހުންގެ ކުންފުނީގެ ޤަވާއިދުން، ފަޅުވެރީން 55 އަހަރުވުމުން، ނުވަތަ ދަތުރުކުރެވޭވަރު ނުވުމުން ރިޓޔަރކުރަންޖެހެއެވެ. މިސިޔާސަތުގެ ނަތީޖާއެއްގެގޮތުން، ރިޓަޔަރކޮށްފައިވާ ވަރަށްތަޖްރިބާކާރު، ހުނަރުވެރި، ބަޔަކު ޗިޓަގޮންގގައި ކަމެއްނުކޮށްތިބެއެވެ. އަޅުގަނޑު ޗިޓަގޮންގއަށް ރެޕްރެޒެންޓޭޓިވްއަކު ފޮނުވައިގެން ރިޓަޔަރކޮށްފައިވާ ހައެއްކަ އިންޖިނޭރުން ހޯދީމެވެ.</p>

  <p class="right">މިމީހުންނަށް އަޅުގަނޑުމެން ޕާކިސްތާނުގެ ޕާސްޕޯޓް ހޯދައިދިނީމެވެ. (އިންޑިޔާގެ ޕާސްޕޯޓްއޮންނަމީހުން ކޮޅުނބަށް އައުމަށް ވީސާބޭނުންވިނަމަވެސް ޕާކިސްތާނުމީހުންނަކަށް ބޭނުމެއްނުވެއެވެ). އަޅުގަނޑުމެން އެމީހުން ޗިޓަގޮންގުން ފެށިގެން ކަރާޗީ އަށް، އީސްޓް ވެސްޓް ޕާކިސްތާން ޕެސެންޖަރ ސަރވިސްގައި (ޕާކިސްތާނުގެ ދިދައިގެދަށުގައި) ދަތުރުކުރުމަށް ހަމަޖެއްސީމެވެ. މިއުޅަނދުފަހަރު ކޮޅުނބުގައި ބަންކަރުކުރަން ހުއްޓަންޖެހެއެވެ. ކޮޅުނބުގައި އެމީހުން އަޅުގަނޑުމެންގެ އަމިއްލަ ބޯޓުފަހަރަށް ބަދަލުކުރީމެވެ.</p>

  <p class="right">މީގެތެރެއިން ކޮންމެމީހަކާއެކު ތަމްރީނުކުރުމަށް ދެދިވެހީން އަޅުގަނޑުމެން ހަމަޖެއްސީމުއެވެ. ބައެއްފަހަރަށް ހަތަރު މީހުންވެސް ހަމަޖައްސަމެވެ. އަޅުގަނޑުމެން ދިވެހިން ތަމްރީނުކުރަމުންގެންދިޔަ ހުރިހާދުވަސްވަރަކުވެސް ތިބީ، އިރުމަތީޕާކިސްތާނު މީހުންނެވެ. ދިވެހީންނަކީ ވަރަށް ތޫނު، އަވަހަށް އެއްޗެހި ދަސްކުރާ، އަދި ވަރަށް މަސައްކަތްތެރިބައެކެވެ. ހަމައެއާއެކު، ރިޓަޔަރކޮށްފައިވާއިންޖިނޭރުންނަކީ ތަމްރީނުދިނުމުގައި ވަރަށްކުޅަދާނަބައެކެވެ.</p>

  <p class="right">ފަލްކާމަތީގައި ފަލްކާގެފަޅުވެރިން ތަމްރީނުކުރުމަކީ އުނދަގޫކަމަކަށް ނުވެއެވެ. އަޅުގަނޑުމެންގެ އުޅަނދުފަހަރުގައި ތަޖްރިބާލިބިފައިވާ ދުވަސްވީފަޅުވެރިންގެދަށުގައި، ބޯޓުފަހަރުގައި ދަތުރުކުރަން އަލަށްބައިވެރިވި ރާއްޖެތެރޭގެ މަސްވެރިން ތަމްރީނުކުރަމުން ގެންދިޔައެވެ.</p>

  <p class="right">މިތަމްރީނުތަކުގެ ސަބަބުން ދިވެހީންނަށް ހުނަރުތަކެއްލިބެމުންދިޔައެވެ. އެލެކްޓްރިޝަނުންނާއި، ވެލްޑަރުންނާއި، ރޭޑިއޯއޮފިސަރުންނާއި، ޕަރސަރުންނާއި، ނިޔަމިކަމުގެ އޮފިސަރުން ކޮޅުނބުގައި އަޅުގަނޑުމެން ތަމްރީންކުރަމުން ގެންދިޔައިމެވެ. އަދި ޒުވާން ދިވެހީން، ސިންގަޕޫރުގައްޔާއި ބުންބާގައި، އިންޖިނޭރުކަމާއި ނެވިގޭޝަން (ނިޔަމިކަން) ދަސްކުރަމުން ގެންދިޔައެވެ.</p>

  <p class="right">އެމް.އެސް.އެލް.އިން ތަމްރީނުދީފައިވާ ދިވެހީން އަޅުގަނޑުމެންގެ ބޯޓުފަހަރުގައި ބިދޭސީންގެބަދަލުގައި ވަޒީފާއަދާކުރަމުންނާއި، އަދިއެހެނިހެންބޯޓުފަހަރުގެ ވަޒީފާވެސް ހޯދަމުންގެންދިޔައެވެ. އަޅުގަނޑުމެންގެ މަސައްކަތް ފުޅާކުރުމަށްޓަކައި، ތަމްރީނުލިބިފައިވާ މީހުންހޯދުމުގައި އެއްވެސްދަތިކަމެއް ދިމައެއްނުވެއެވެ.</p>

  <p class="right">އެމް.އެސް.އެލް.ގެ އެންމެ ފަހިދުވަސްވަރު އަޅުގަނޑުމެން ގާތްގަނޑަކަށް 2,000 ދިވެހީން ވަޒީފާގައި ގެންގުޅުނީމެވެ. އެމް.އެސް.އެލް، ގައި ވަޒީފާފަށައިގެން ކުރިއަށްގޮސް، މިއަދު ބައިނަލްއަޤްވާމީ ބޯޓުފަހަރުގައި މަސައްކަތްކުރަމުން، ޤައުމަށް އެތައް މިލިއަން ޑޮލަރުގެ ބޭރުފައިސާ ފޮނުވަމުންދާ ފަރާތްތައް މަސައްކަތްކުރަމުން އެބަގެންދެއެވެ.</p>

  <p class="right">1960 ގެއަހަރުތަކުގައި އެމް.އެސް.އެލް.އަށް ބޯޓުފަހަރުގަނެ އިތުރުކުރުމުގެ ފުރުޞަތުއޮތެވެ. އެއީ ވަރަށްހެޔޮއަގުގައި މުދާއުފުލާ ކުދިބޯޓުފަހަރު ގަންނަންލިބުމުންނެވެ. 1941އާއި 1945އާއި ދެމެދުގައި، އެމެރިކާގައި މައިގަނޑުގޮތެއްގައި ބަންނަމުން ދިޔަ "ލިބަރޓީ ކްލާސް" ބޯޓުފަހަރާއި، ޔޫރަޕްގައި ބަންނަމުންދިޔަ ލައިނަރު ކިޔާވައްތަރުގެ އުޅަނދުތަކަކީވެސް މިފަދައިން އެތައްބަނދަރަކަށް މުދާއުފުލިދާނެ އުޅަނދުފަހަރެވެ.</p>

  <p class="right">އެމް.އެސް.އެލް.އަށް މިބާވަތުގެ ބޯޓުފަހަރު ހެޔޮއަގުގައި ގަންނަންލިބުނީވެސް ބޯޓުފަހަރަށް ކޮންޓޭނަރ އުފުލުމަށްޓަކައި ގެނެވުނު ބަދަލުތަކުގެ ސަބަބުންނެވެ. އަދި މިދެންނެވި ބޯޓުފަހަރަށް އޮތް ބޭނުން ކުޑަވުމާވެސް އެކުގައެވެ. މިބޯޓުފަހަރަކީ ބްރިޖްގެ ކުރިމަތީގައި ތިން ފަލުކާއާއި، ފަހަތުގައި ދެފަލުކާ ހުންނަ ބޯޓުފަހަރެވެ.</p>

  <p class="right">ސުއޭޒް ކެނޭލް 1956 ގައި ބަންދުކުރުމާއި (1975 ގައި އަލުން ހުޅުވަންދެން)، ތެލުގެއަގުބޮޑުވުމާއި، ރަތްކަނޑުގައި އޮންނަ އަދަނު، ޖިއްދާ، އަޤަބާ، ސޫދާނުފަދަ ޤައުމުތަކާއި، ބަނދަރުތަކާއި، ފާރިސީގަލްފުގެ (މައިގަނޑުގޮތެއްގައި މަސްކަތު، ސަލާލާ، ދުބާއީ، ކުވެއިތު، އިރާޤު، އީރާން) ތަރައްޤީވެ ކުރިއެރުމުގެ ނަތީޖާއެއްގެގޮތުން، އަޅުގަނޑުމެންގެ މިކުދިބޯޓުފަހަރުގެ ބޭނުން ފުރިހަމައަށްހިފުމަށް ރަނގަޅުފުރުސަތުތަކެއް ލިބިގެންދިޔައެވެ. ނަމަވެސް އެމް.އެސް.އެލް.އަށް، އުދަނގޫދުވަސްވަރެއްގެ ވިލާގަނޑަކާއޮތީ ކުރިމަތިވެފައެވެ. އެއީ މުދާއުފުލާ ކޮންޓޭނަރުގެމައްޗަށް ބަރޯސާވެ، ބޯޓުފަހަރުގެ މަސައްކަތް ދަށަށްދިއުމުންނެވެ.</p>
</body>
</html>
