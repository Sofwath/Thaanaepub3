<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_26"></h1>

  <p class="right1">ދެކުނުގެބަޣާވާތް ހިނގަމުންދިޔައިރު އަޅުގަނޑުއުޅުނީ އެމް.އެން.ޓީ.ސީ.ގެ ބޯޓުފަހަރުގެކަންތައް ކުރިއެރުވުމުގެ ކަންތަކުގައި އަވަދިނެތި ކޮޅުނބުގައެވެ.</p>

  <p class="right">ދިވެހިސަރުކާރުންވަނީ، ލިބެންހުރި ވަޒީފާތަކަށް ބޭނުންވާ މީހުންބިނާކުރުމަށް އެންމެމަތީ އިސްކަންދެއްވާފައެވެ. ޒުވާން ދެދިވެހިންކަމުގައިވާ އަޙްމަދު އާދަމް އާއި ޙުސައިން މޫސާ ވަނީ މިކަމަށް ހޮވިވަޑައިގަނެގެން، ދިވެހީންނާ އެކުގައި ސޯސަންވިލާގައެވެ. އެދެބޭފުޅުންނަކީ ވޯކަރޒްގެ މެރީން (ކަނޑު ދަތުރުކުރާ ބޯޓުފަހަރުގެ) އެންޖިނިއަރ އެޕްރެންޓިސުންނެވެ. އަޅުގަނޑުމެންގެ ބޯޓުފަހަރުގައި ދުވަސްކޮޅަކު އެދެބޭފުޅުން ދަތުރުކުރެއްވިއެވެ. ވޯކަރޒް އެންޑް 1850 ގެ އަހަރުތަކުގައި ޖޯން ވޯކަރ ކިޔާ އިންޖިނޭރެއް ކެންޑީގައި ޤާއިމްކުރިއެވެ. ވޯކަރ އެންޑް ގްރެއިގް އަކީ 1854 ވަނަ އަހަރު ވޯކަރ އެންޑް ސަންސްގެ ގޮތްޕެއްގެ ގޮތުގައި ފެށުނުތަނެކެވެ. މިކުންފުންޏަކީ ސައިފަތް ފެކްޓަރީގައި ބޭނުންކުރާ މެޝިނަރީ ހެދުމުގެ މަސައްކަތްކުރާބައެކެވެ. ވޯކަރޒްއަކީ ސިލޯނުގައިހުރި އެންމެބޮޑު އެއްވިޔަފާރި މުއައްސަސާއެވެ. މިއަދު ވޯކަރޒްގެ 90 އިންސައްތަ ޙިއްޞާ އޮންނަނީ މެލޭޝިޔާގެ ލިސްޓެޑް ކުންފުންޏެއް ކަމުގައިވާ އެމް.ޓީ.ޑީ.ކެޕިޓަލް ބީ.އެޗް.ޑީ.ގެ އަތްމަތީގައެވެ.</p>

  <p class="right">އަޙްމަދު އާދަމް އާއި ޙުސައިން މޫސާ، އައި.އެލް.އޯ.ގެ ފަރާތުން ލިބުނު ސްކޮލަރޝިޕްއެއްގެ ދަށުން ބަރުމާގައިހުރި އެމީހުންގެ ތަމްރީންދޭ ސްކޫލްއަށް ވަޑައިގަތެވެ. މިމުއައްސަސާގެ ޢަމަލީމަސައްކަތްކުރަނީ، މަރާމާތުކުރުމަށް އެހެލާފައިވާ (ސްލިޕްވޭއަށް) އިރަވަޑީ މެރީން ކްރާފްޓްގައެވެ. އިރަވަޑީއަކީ ވަރަށްބޮޑު ކޯރަކަށްވާތީ، ވަރަށްގިނަ އުޅަނދުފަހަރު ހަދާ މަރާމާތުކުރުމަށް އެތަން ބޭނުންވެއެވެ. މިތަނަކީ މިބޭފުޅުން ތަމްރީން ކުރުމަށްޓަކައި ވަރަށްރަނގަޅު ޙާލަތެއްގައި އޮތް ތަނެއްމެއެވެ.</p>

  <p class="right">ތަމްރީންނިމުމަށްފަހު ކޮޅުނބަށް އެނބުރިވަޑައިގެން، އެމް.އެން.ޓީ.ސީ.ގެ ބޯޓުފަހަރުގައި މަސައްކަތް ކުރެއްވިއެވެ. 1960 ވަނައަހަރު ދިވެހިސަރުކާރުން ބޭނުންފުޅުވެގެން މާލޭގައިދެވޭ ކަރަންޓްގެ ޚިދުމަތް ރަނގަޅު ކުރުމަށްޓަކައި އަޙްމަދު އާދަމް އެމަސްއޫލިއްޔަތުތަކާ ޙަވާލުވެވަޑައިގަތީއެވެ.</p>

  <p class="right">މިކަމުގައި މަސައްކަތްކުރުމަށް ނާޞިރު އަޅުގަނޑަށް އެންގެވިއެވެ. އެދުވަސްވަރު މާލެއަށް ކަރަންޓް ފޯރުވައިދޭން ލިބެނީ ގާތްގަނޑަކަށް 60 އާއި 80 ވަރަކަށް ކިލޯވޮޓުގެ ކަރަންޓެވެ. މިކަމުގައި ލޯނު ނުވަތަ ކްރެޑިޓްގެމަގުން އެހީތެރިވެދެވިދާނެ ޖާގައެއް، އޮތްތޯ ބެލުމަށް، އިނގިރޭސިވިލާތުގެ ހެރިސަން ލިސްޓަރ ކުންފުނީގެ ކޮޅުނބުގައި ހުންނަ ހެރިސަން ލިސްޓަރ އެންޖިނިއަރިންގ ޕްރައިވެޓް ލިމިޓެޑް އާއި މަޝްވަރާކުރީމެވެ. މާލޭގައިއެއިރު ބޭނުންކުރަނީ ހަމައެކަނި ލިސްޓަރ ޑީސަލް އިންޖީނެވެ. ބްރައުން އެންޑް ކޮންޕެނީއާއިވެސް ކޮޅުނބުގައި އަޅުގަނޑު ވާހަކަދެއްކީމެވެ.</p>

  <p class="right">ބްރައުން އެންޑް ކޮންޕެނީ އަކީ 1875 ވަނައަހަރު ސިލޯނުގައި ޤާއިމްކުރިތަނެކެވެ. މިކުންފުނިން ޢާއްމުގޮތެއްގައި ކުރަނީ ސައިފަތްދަނޑުތަކާއި އާންމު އޭޖަންސީ މަސައްކަތެވެ. އެންމެގިނައިން މިމީހުންނަށް ފައިސާލިބެނީ، އިނގިރޭސިވިލާތުގައި ހަދާފައިވާ ރަސްޓަން- ހޯރންބީ އިންޖީނުގެ އޭޖަންޓްކަން މިމީހުންގެ އަތްމަތީގައި އޮތުމުންނެވެ. މިވައްތަރުގެ އިންޖީނުގެ ބޭނުން އެއިރު ވަރަށްބޮޑެވެ. އަދި ސިލޯނުގެ ވަރަށްގިނަ އެސްޓޭޓްތަކުގައި ބޭނުންކުރަނީ އާރ.އެންޑް އެޗް. އިންޖީނެވެ. ސިލޯނަށް މިނިވަންކަން ލިބުމަށްފަހު، މިކުންފުނީގެ މެނެޖްމަންޓްވަނީ ސިލޯނުމީހުންގެ އަތްމަތީގައެވެ. އަދި އޭގެފަހުން ގްރޫޕެއްގެގޮތުގައި ކުންފުނި ފުޅާވެގެންހިނގައްޖެއެވެ.</p>

  <p class="right">ދިވެހިރާއްޖެއަށްއެހީވުމަށް ބްރައުންސް ޝައުޤުވެރިވިއެވެ. 225 ކޭވީގެ ދެ އާރ.އެންޑް އެޗް. ޖެނެރޭޓަރ އާއި ސްވިޗާއި ބެހޭތަކެއްޗާއި މާލެއަށް ކަރަންޓްދޫކުރުމަށް ބޭނުންވާ 3,000 ކޭ.ވީ.ގެ، މަތިން ނުވަތަ ބިމުގެ އަޑިން ކަރަންޓްދޫކުރާ ނިޒާމަކަށް ބޭނުންވާ ޓްރާންސްފޯރމަރާއި، އެއާއި ގުޅޭ ސާމާނު ގަތުމަށްއެއްބަސްވެވުނެވެ. މިޕެކެޖްގެތެރޭގައި، އާރ.އެންޑް އެޗް.ގައާއި ސްވިޗް ގިޔަރ ހަދާ ފެކްޓަރީތަކުގައި އެއް އިންޖިނޭރު ތަމްރީންކުރުމަށް އެއްބަސްވެވުނެވެ.</p>

  <p class="right">އާސާމާނު ލިބެންދެން، މަހަކަށް ކަނޑައެޅިފައިވާ ކުއްޔަކަށް މާލޭގެ އިންޖީނުގެ ހިންގުމަށް ބްރައުންސްއާއިއެކު އެއްބަސްވެވުނެވެ. އިނގިރޭސި ވިލާތުގައި ތަމްރީންކުރުމަށް އަޙްމަދު އާދަމް ހޮވުނެވެ. މިތަމްރީންގެ މުއްދަތަކީ ގާތްގަނޑަކަށް ދެއަހަރުދުވަހެވެ. ތަކެތިލިބުނީ ދިގުމުއްދަތެއްގެތެރޭގައި އަގުދައްކާގޮތަށެވެ. މުޅިމާލެއަށް ކަރަންޓުލިބޭގޮތަށް ކަރަންޓް ދޫކުރުމުގެ ނިޒާމު ޤާއިމްކުރެވުނެވެ.</p>

  <p class="right">މިމުއްދަތުގެތެރޭގައި، މާލޭގެ އިންޖީނުގޭގައި މަސައްކަތްކުރުމުގައި، ސިލޯނުން އައިސްތިބި ބްރައުންސްގެ މުވައްޒަފުން ފަރުވާކުޑަކުރަންފެށިއެވެ. އެއާއެކު ވަރަށްގިނަގިނައިން މާލެއިން ކަރަންޓްދެއެވެ. މިހާހިސާބަށް ކަންތައްދިއުމުން ނާޞިރު މިކަމާދޭތެރޭ ފިޔަވަޅުއަޅުއްވައި އަޅުގަނޑުގާތުގައި، ޖެއްސުންކުރާ ބްރައުންސްގެ މުވައްޒަފުންނާ ވާހަކަދެއްކުމަށް އެންގެވިއެވެ. އެކަން ޙައްލުކުރުމުގެގޮތުން އެމުވައްޒަފުން ވަޒީފާއިންވަކިކުރީއެވެ.</p>

  <p class="right">އިންޖީނުގެ ހިންގުމާއިބެހޭމަސައްކަތް ޢަލީ ދީދީ އާއި ޙަވާލުކުރެވުނެވެ. އަދި 1967 ގައި އުފެދުނު މިތަން މޯލްޑިވްސް ޝިޕިންގ ލައިން (އެމް.އެސް.އެލް.) ގެ ޔުނިޓެއްކަމުގައި ހަމަޖެހުނެވެ. ޢަލީ ދީދީ އިންޖީނުގެ ހަމަޔަކަށް އެޅުއްވިއެވެ.</p>

  <p class="right">އަޙްމަދު އާދަމް ތަމްރީނު ލިބިލައްވައިނިމިގެން ޢަލީ ދީދީ އާއި ބައިވެރިވެލެއްވިއެވެ. މަޑުމަޑުން އިންޖީނުގެ ހިންގުމުގެ ކަންތަކާއި ހަވާލުވެލައްވައި، އިންޖީނުގެ ރަނގަޅަށް ހިންގެވިއެވެ. އަޙްމަދު އާދަމްގެ ބެއްލެވުމުގެ ދަށުން، އިންޖީނުގޭގެ މުވައްޒަފުން، ކަރަންޓުގެ މަސައްކަތާއި ޑިސްޓްރިބިއުޝަން ނިޒާމްގެ މަސައްކަތްތައް ކުރިއަށްގެންދިޔައެވެ. މީގެތެރޭގައި ކޭބަލް ވަޅުލުންވެސް ހިމެނުނެވެ. (އަޙްމަދު އާދަމް 1980 ވަނައަހަރު ރިޓަޔަރ ކުރެއްވުމާއިހަމައަށް އެތަންހިންގެވިއެވެ.)</p>

  <p class="right">ޙުސައިން މޫސާ ބޯޓުދަތުރުކުރައްވަމުންގެންދެވިއެވެ. ޗީފް އެންޖިނިއަރއަކަށް ވެވަޑައިގަތެވެ. އޭނާއަކީ ވަރަށްބުރަކޮށް މަސައްކަތްކުރެއްވި، ތޫނު، މީހުންނާރައްޓެހިމިޒާޖެއްގެ ބޭފުޅެކެވެ. އޭނާ ބޯޓުދަތުރުކުރެއްވުމުގެ މަސައްކަތުން އިސްތިޢުފާދެއްވީ 1980 ވަނައަހަރުއެވެ. ނަމަވެސް، އެމް.އެސް.އެލް.ގެ ހުނަރުވެރި އިންސާނީ ވަޞީލަތް ތަރައްޤީކުރުމުގެ މަސައްކަތުގައި އެތަކެއްއަހަރުވަންދެން ބައިވެރިވެވަޑައިގަންނަވަމުން ގެންދެވިއެވެ.</p>

  <p class="right">1960 ގެކުރީކޮޅުގެ އަހަރުތަކަކީ ހަލަބޮލި ދުވަސްތަކެކެވެ. ދިވެހިރާއްޖޭގެ ޖައްވުގައި ޔަޤީންކަމެއް އޮތް ދުވަސްތަކެކެވެ. ދިވެހީން އެމީހުންގެ މަންޒިލް މަޤްޞޫދުގެވެރިންކަމުގައި ވާންއުޅެނީކަމުގެ ޔަޤީންކަމެވެ. މިނިވަންކަން ލިބިދާނޭ ވާހަކަ ޖައްވުގައި ވިހުރުވޭތީ ދެކެވޭވާހަކައެއްނޫނެވެ. އެއަށްވުރެ ޢަމަލީ އާދައިގެ ކަންކަމުގެ ވާހަކައެވެ. މިސާލަކަށް، ވިޔަފާރީގެ ކަންތައްތައް ފުޅާވަމުންދިއުމެވެ.</p>

  <p class="right">ދިވެހިސަރުކާރު ކުރިންވަނީ އާދަކާދައާއި އެއްގޮތަށް، ރަސްމީވިޔަފާރީގެ ކަންތައްތަކަށް އަމިއްލަވިޔަފާރިވެރިންގެ މަސައްކަތުން ކުރިއެރުން ލިބޭގޮތާމެދު ހިތްހަމަޖެހިގެންނެވެ. ނަމަވެސް، އަމިއްލަވިޔަފާރިތައް ވަނީ އިންޑިޔާގެ ހުޅަނގުއައްސޭރީގެ ކުޗްމަންޑްވީ ޕޯރުބަންދަރުގެ ވިޔަފާރިވެރި ޖަމާއަތެއްކަމުގައިވާ ވޯރާއިންގެ އަތްމަތީގައެވެ.</p>

  <p class="right">އެތައްއަހަރެއްވަންދެން އެމީހުންގެ ތިރީހަކަށްމީހުންގެ މައްޗައް އެކުލެވޭ ޖަމާއަތެއް މާލޭގައި ވަޒަންވެރިވެގެން އުޅުނެވެ. މުދާ ގަނޑުކޮށްވިއްކުމާއި ވަކިވަކިންވިއްކުމާއި މުދާއެތެރެކުރުމާއި ބޭރުކުރުމުގެ ވިޔަފާރީގެ 75 އިންސައްތަވަނީ އެމީހުންގެ އަތްމައްޗަށްގެނެސްފައެވެ. މާލެއާއި ކޮޅުނބާއި އިންޑިޔާއާއި ދޭތެރޭގައި ދަތުރުކުރާ އެމީހުންގެ އަމިއްލަ އުޅަނދުފަހަރު ހުއްޓެވެ.</p>

  <p class="right">1962 ވަނައަހަރުގެ އޯގަސްޓްމަހު، ވިޔަފާރިކުރުން ހުއްޓާލުމަށްފަހު އެމީހުން ދިވެހިރާއްޖެއިންފުރުމަށް ދިވެހިސަރުކާރުން އެންގެވިއެވެ. ބައެއްމީހުން ރާއްޖެދޫކޮށްދިޔައެވެ. ބައެއްމީހުން އެމީހުންގެ ވިޔަފާރި ދިވެހީންގެނަމުގައި ކުރިއެވެ. ފެންނަފެނުމަށް ވިޔަފާރިކުރަނީ ދިވެހިންނެވެ. އެކަންވަނީ އެހެނެއްނޫނެވެ. ބޯރާއިން، ދިވެހިން ބޭނުންކުރަނީ ނިވާފަތްގަނޑަކަށެވެ.</p>

  <p class="right">ސަރުކާރަށް މިކަން ދޭހަވެވަޑައިގަތުމުން، ވޯރާ ވިޔަފާރިވެރިންގެ ހުރިހާފައިސާއެއް ދިވެހިސަރުކާރުގެ ބޮޑު އިސްޓޯރަށް ޖަމާކުރުމަށް އެންގެވިއެވެ. އެއީ އެމް.ޖީ.ބީ.އެސް.ގައި ބެހެއްޓުމަށްޓަކައެވެ. އެއިރުއެއީ ސަރުކާރުގެ ވިޔަފާރިގޮތްޕެކެވެ. އަދި ދައުލަތުގެ ޚަޒާނާވެސްމެއެވެ. އެއިރަކު ރާއްޖޭގައި ބޭންކެއް ނުހުރެއެވެ. މިގޮތުގެމަތީން 1960 ގެއަހަރުތައް ނިމުނުއިރު ގާތްގަނޑަކަށް 3،500،000 ރުފިޔާ އެމް.ޖީ.ބީ.އެސް.ގައި އެމީހުން ބެހެއްޓިއެވެ.</p>

  <p class="right">ބޮޑެތިވިޔަފާރިވެރީން އެމީހުންގެވިޔަފާރިތައް ބަންދުކުރުމަށްފަހު، އެމީހުންގެ އެހެންވިޔަފާރިތައް ހުރި ކޮޅުނބަށާއި އިންޑިޔާއަށް ދިޔައެވެ. ކުދިވިޔަފާރިވެރިން މިކޮޅުގައި ތިބީއެވެ. އަދިއެމީހުން މާލޭގައި ތިބުމުގައި ހިނގާ ޚަރަދުތަކަށް ކަނޑައެޅިފއިވާ އަދަދެއްގެ ފައިސާ އެމް.ޖީ.ބީ.އެސް.އިން ދޫކުރެއެވެ.</p>

  <p class="right">މިވިޔަފާރިވެރީން ޣައިރުޤާނޫނީގޮތުން، ދިވެހިވިޔަފާރިވެރީންނަށް ފައިސާ ދަރަންޏަށްދޫކުރުންފަދަ ކަންތައް ކުޑަގޮތަކަށް ކޮށްއުޅުނެވެ. ދިވެހިވިޔަފާރިވެރިންނަކީ ފަޤީރު އަދި މާބޮޑު ރައުސުލްމާލެއްނެތި ވިޔަފާރިކުރާބައެކެވެ. އެހެންކަމުން ވަރަށް މަދުމީހަކަށް މެނުވީ، މުދާއެތެރެކުރުމާއި ބޭރުކުރުމާއި އަދި މުދާވިއްކުމުގައި، ފާހަގަކުރެވޭ ކާމިޔާބަކާއި އެކުގައެއް ނޫޅެވުނެވެ.</p>

  <p class="right">ދިވެހިރާއްޖެއިން އަނބުރާ އިންޑިޔާއަށް ދިޔަމީހުން، އެމީހުނަށް ނިހާޔަތައްފައިދާލިބެމުންދިޔަ ވިޔަފާރި ދޫކޮށްދާން އެންގުމުން، އެވާހަކަނުދައްކައި މަޑަކުންނުތިބެއެވެ. އެމީހުންގެ ދޮކޮޅުހެދުންތަކުން، އިންޑިޔާގެ އެންމެމަތީފަރާތްތަކާއި ހަމައަށް އެވާހަކަގެންދިޔައެވެ. އެމަސްއަލަ ބޯރާ ޖަމާއަތުގެ ބޭކަލެއްކަމުގައިވާ އިންޑިޔާގެ ނާއިބް ރައީސް، ޒާކިރު ޙުސައިން އުފުއްލެވިއެވެ.</p>

  <p class="right">މިމަސްއަލަބަލައި ތަހުޤީޤުކުރުމަށް އިންޑިޔާ ސަރުކާރުގެ ޕްރެޒިޑެންޝަލް ސެކްރެޓަރީ، މިސްޓަރ ގަންޑެވިއާ އާއި ޙަވާލުކުރެވުނެވެ. އޭނާއަކީ ކުރިން ސިލޯނުގައިހުރި އިންޑިޔާގެ ހައިކޮމިޝަނަރ ކަމަށްވީތީ، މިކަންތައްގަނޑު ރަނގަޅަށް އެނގިވަޑައިގަނެއެވެ. ދިވެހިސަރުކާރުގެ ފަރާތުން ކޮޅުނބުގައި ހުންނެވި ސަފީރަކީ އަޙްމަދު ޒަކީއެވެ. ގަންޑެވިއާ އާއި ބައްދަލުކުރެއްވުމަށް ޒަކީއަށް ދެންނެވުނެވެ. އެމަނިކުފާނުގެ އަރިހުގައި އެބައްދަލުވުމަށްދިއުމަށް ޒަކީ އަޅުގަނޑު ގާތުގައި ވިދާޅުވިއެވެ.</p>

  <p class="right">އެބައްދަލުވުމަކީ މާޑިޕްލޮމެޓިކް ބައްދަލުވުމެއްނޫނެވެ. ގަންޑެވިއާގެ ވާހަކަހުރީ ވަރަށް ސީދަލަށެވެ. އަދި އޭނާގެ އަޑުވެސްހުރީ ވަރަށްބާރަށް އަދި ގަދަކޮށެވެ. އޭނާ، ދިވެހިސަރުކާރުގެ ފަރާތުން އިންޑިޔާގެ ރައްޔިތުންގެ މުދާހިފަހައްޓާފައި ހުރިކަމަށާއި، އަދި ދިވެހިރާއްޖެއިން ބޭރުކުރިޔަނުދިންކަމަށްބުނެ، ދިވެހިސަރުކާރު ބަދުނާމުކުރިއެވެ. މިމަސްއަލަ އަވަހަށް ޙައްލުކުރަންޖެހޭނެކަމަށާއި، މިހެން ނުވެއްޖެނަމަ ދެސަރުކާރުގެ ދެމެދުގައި އޮތްގުޅުމަށް ބުރޫއަރާފާނެ ކަމަށްވެސް އޭނާ އިންޒާރު ދިނެވެ.</p>

  <p class="right">ޒަކީ މިވާހަކަ މާލެއަށް ނާޞިރަށް އެންގެވިއެވެ. އަޅުގަނޑަށް މަޢުލޫމާތު ލިބިފައިވާގޮތުގައި، ދިވެހިސަރުކާރުން ޖަވާބުދެއްވީ އެބުނާފައިސާއެއް ދިވެހިރާއްޖެއަށް އެތެރެކުރިކަމުގެ ހެއްކެއް ނެތްކަމަށެވެ. ބޯރާ ވިޔަފާރިވެރިން ރާއްޖެއަށް އައީ ކުޑަރައުސުލްމާލުކޮޅެއް ހިފައިގެންކަން ޤަބޫލުކުރެވުނުނަމަވެސް، އެމީހުންގެ މުއްސަނދިކަން ހޯދާފައިވަނީ ދިވެހިރާއްޖޭގައި އެމީހުންތިބި ތިރީހަކަށް ނުވަތަ ސާޅީހަކަށް އަހަރުތެރޭގައިކަމަށެވެ.</p>

  <p class="right">އަހަރަކަށް ކަނޑައެޅިފައިވާ ވަކިވަރަކަށް އެމީހުންގެ ޑިޕޮޒިޓްތައް ބޭރުކުރަމުންގޮސް، 20 އަހަރުގެ މުއްދަތުގެތެރޭގައި އެކަންނިންމެވުމަށް ދިވެހިސަރުކާރުން އެއްބަސްވެވަޑައިގަތެވެ. ދިވެހިރާއްޖޭގައި ބޭންކިންގނިޒާމެއް ނެތުމުން، ބޭރުކުރުމަށް ނިންމީ މުދަލުންނެވެ.</p>

  <p class="right">ބޯރާ ވިޔަފާރިވެރިންނަށް ކަނޑައެޅިފައިވާ ވަކިދިވެހިމުދާތަކެއް މާރުކޭޓުން ގަނެގެން، އިންޑިޔާއަށް ނުވަތަ ކޮޅުނބަށް ބޭރުކުރުމުގެ ހުއްދަދެވުނެވެ. މާރުކޭޓުގެއަގަށްވާފައިސާ، އެމް.ޖީ.ބީ.އެސް.ގައި ހުރި ޑިޕޮޒިޓްތަކުން ދޫކުރެވޭނެއެވެ.</p>

  <p class="right">ވޯރާ ވިޔަފާރިވެރިންނަށް މިޖަވާބުގެމާނަދޭހަވިއެވެ. އަދި އެމް.ޖީ.ބީ.އެސް.ގައި ހިފެހެއްޓިފައިވާ 3.5 މިލިއަން ރުފިޔާ ނެގުމަށް ވަރަށް ދިގުމުއްދަތެއްގައި ތިބުމަށް ބުނަނީކަން އެނގުނެވެ. އެކަން ޙައްލުކުރުމަށް 10 އަހަރު ހޭދަވިއެވެ. އަދި އެކަންކުރަންޖެހުނީ އަޅުގަނޑަށެވެ.</p>

  <p class="right">މިހެންދިމާވީ ކުރިއަށްވުރެ ރަނގަޅު ޙައްލެއް ނާޞިރު ބޭނުންފުޅުވީމައެވެ. އެމަނިކުފާނު އަޅުގަނޑުގެގާތުގައި ވިދާޅުވީ، އެމީހުންނާއި ވަކިވަކިންވާހަކަދައްކާށެވެ. އަދި ފުރަތަމަ ބޮޑެތިވިޔަފާރިކުރާ އެކަކާ، ނުވަތަ ދެމީހަކާ ހިސާބުން ފެށުމަށެވެ. މިކަމުގެ ފަހަތުގައިވާ ޚިޔާލަކީ، މިމީހުންނާއި ވާހަކަދައްކައިގެން، އިންޑިޔާ އެއްރުފިޔާއަކީ ދިވެހި ފަސްރުފިޔާގެ ރޭޓުން ހަމަޖެއްސުމަށް ވާހަކަދެއްކުމެވެ. އަޅުގަނޑުމެން އެއަގަށް ހުރިހާ ފައިސާދޫކޮށް، ޤާނޫނީހުރިހާކަމެއް ހަމަޖައްސާގޮތަށެވެ.</p>

  <p class="right">މިޙައްލު ހޯދައިދެވުނީ 1970 ގެއަހަރުތަކުގެ ކުރީކޮޅުގައި ކަމަށްވީނަމަވެސް، ތަންކޮޅެއް ކުރީގެކަމެއް، އަހަރު ތަރުތީބަށްވުރެ އިސްކޮށް އަޅުގަނޑު މިލިއުނީ، ކުރަންޖެހުނު ވިޔަފާރިތަކާއިބެހޭ ތަފާތު ކަންތައްތައް، އެތައްއަހަރަކަށް ދެމިގެންދިޔަކަން ފާހަކޮށްލާށެވެ.</p>

  <p class="right">އަޅުގަނޑު އެންމެފުރަތަމަ ވާހަކަދައްކައި ނިންމާލީ، އެމް.ޖީ.ބީ.އެސް.ގައި އެންމެ ގިނަފައިސާހުރި އެކަކުކަމުގައިވާ އެމް.އެސް.ޙިޒްބަތުﷲ ބާއީގެ މަސްއަލައެވެ. މިކަންވީ ވަރަށްއުނދަގޫކަމަކަށެވެ. ނަމަވެސް އެއްބަސްވުމަކާއިހަމައަށް ވާޞިލްވެވުމުން، އެއާއިއެއްގޮތަށް ދިވެހިސަރުކާރުން ޢަމަލުކުރައްވާނެކަމުގެ ކޮންމެވެސް ޔަގީންކަމެއް އަޅުގަނޑަށްއޮތެވެ.</p>

  <p class="right">މަދުއަދަދަކަށް ފައިސާހިފެހެއްޓިފައިހުރި އިންޑިޔާގެ ކުޗްމަންޑްވީ ޕޯރުބަންދަރުގައިއުޅޭ ބައެއްފަރާތްތަކާއި އެމް.އެން.ޓީ.ސީ.ގެ އޭޖަންޓްކަމުގައިވާ އަކްބަރ ޢަލީ ވަލީޖީ އެންޑް ސަންސް މެދުވެރިކޮށް ގުޅައިގެން ކުރިއަށްގެންދިޔައީމެވެ.</p>

  <p class="right">ވާހަކަތައް ކުރިއަށްދިޔައީ ވަރަށް ލަސްލަހުންނެވެ. 1975 ވަނައަހަރާއި ހަމައަށް ދިޔައިރު، ހިފަހައްޓާފައިވާ ހުރިހާ ފައިސާއެއް އަޅުގަނޑުމެންނަށް ގަނެވިއްޖެއެވެ. އަޅުގަނޑުމެން 3.5 މިލިއަންރުފިޔާގެ ދަރަނި ގަތުމަށް، 70،000 އިނގިރޭސި ޕައުންޑް ހޭދަކުރީމެވެ. އެއީ ކޮންމެ އިނގިރޭސި ޕައުންޑަކަށް 50 ދިވެހިރުފިޔާގެ ރޭޓުންނެވެ.</p>

  <p class="right">ބޯރާ ވިޔަފާރިވެރިންގެ ޝަކުވާތައް ހައްލުކުރެވިއްޖެއެވެ. އިންޑިޔާ ސަރުކާރަށް އަރައިގެންއުޅުނު އޮޅުން ސާފުކުރެވިއްޖެއެވެ. އެންމެބޮޑުކަމަކީ، ދިވެހިސަރުކާރަށް އުނދަގުލަކަށް ވެފައިވާކަމެއް ކޮށްނިންމާލެވުނުކަމެވެ.</p>
</body>
</html>
