<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_75"></h1>

  <p class="right1">1978 ވަނައަހަރު މައުމޫން ވެރިކަމަށް ވަޑައިގަތުމާއިގުޅިގެން، ޓުއަރިޒަމްގެ ޞިނާޢަތާއިމެދު އާވިސްނުމެއް ގެންގުޅުއްވަން ފެށްޓެވިއެވެ. އެއީ އެކަން ކުރިއަރުވަންވީތޯ ނުވަތަ ބައެއް ރަށްރަށަށް ކުރަމުންދާ ނޭދެވޭއަސަރުގެ ސަބަބުން މަނާކުރަންވީ ތޯއެވެ؟ އެގޮތަކީ ކުރީކޮޅުގައި ބައެއްރަށްރަށުގެ ގޮނޑުދޮށުގައި ހެދުންނުލާއުޅުމުގެ ހުއްދަދީފައިއޮތެވެ. ބައެއް ރަށްރަށުގައި ތިބޭޓުއަރިސްޓުން، ދިވެހިންގެ ދީނީއާދަކާދަތަކާއި ނުބައްދަލު ޢަމަލުތައް ހިންގަމުންދެއެވެ. އަދި ރާއްޖެއަށްއަންނަ ބިދޭސީންގެ ޕާސްޕޯރޓެއްވެސް ބޭނުމެއްނުވެއެވެ.</p>

  <p class="right">ޓުއަރިޒަމް ކުރިއެރުވުމަށާއި އަދި ރިސޯރޓްތައް ހިންގުމުގައި ގެންގުޅެންވީގޮތް ތަޢާރަފްކުރުމުގެ އިތުރަށް، ދިވެހިރާއްޖޭގެ ހުރިހާބިމަކީ ސަރުކާރުގެތަންތަންކަމުގައި ދިވެހިސަރުކާރުން ބިލެއް ފާސްކުރެއްވިއެވެ. ރަށްރަށް ގަނެފައިވާ ފަރާތްތަކަށް ބަދަލުދިނުމަށްފަހު، ރަށްރަށުގެ މިލްކުވެރިކަން ދައުލަތަށް ބަދަލުކުރެއްވިއެވެ. ރަށްރަށުގެ މިލްކުވެރިކަން ކުރިންއޮތްފަރާތަށް ރިސޯރޓް އަލުންކުއްޔަށްދެއްވީއެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_31.png" />

    <p class="caption">މާލެއަށް ޒިޔާރަތްކުރި ޓޫރިސްޓުންތަކެއް މުލީއާގެކައިރީގައި ފޮޓޯ ނަގަނީ.(ފޮޓޯ ހަވީރު ނޫސް)</p>
  </div>

  <p class="right1"> </p>

  <p class="right">ޓުއަރިޒަމާބެހޭގޮތުން އަޅުގަނޑު އަމިއްލައަށް ދެކޭގޮތްތައް ހުރިކަންއެއީ ޝައްކެއްއޮތް ކަމެއްނޫނެވެ. އަދި ރަށްރަށުގައި އެކިގިންތީގެ އަދި ފެންވަރުގެ މީހުންނަށް، ބައެއް ރަށްރަށުގައި ބަޖެޓް ޓުއަރިސްޓުން (ޚަރަދުކުޑަކޮށް ޗުއްޓީހޭދަކުރަން ބޭނުންވާ ޓުއަރިސްޓުން) އަދި ބައެއް ރަށްރަށުގައި ތަންކޮޅެއް މުއްސަނދި މީހުންނަށް ތިބެވޭގޮތަށް އެކަންކުރުމެވެ. އަދި ޒަމާނާއި އެއްގޮތަށް އަޅުގަނޑުމެން ޢަމަލުކޮށް ޗައިނާ ފަދަ އެހެންމާރުކޭޓުތަކަށް، މިހާރުވެސްއޮތް ޔޫރަޕްގެ މާރުކޭޓާއިއެކު ޚިދްމަތްލިބިދެވެންޖެހޭނެއެވެ.</p>

  <p class="right">އަޅުގަނޑުމެންގެ ފަތުރުވެރިކަން ރަނގަޅުކުރުމާއި އަދި މާރުކޭޓުކުރުމުގައި ފަރުވާ ކުޑަކޮށްގެންނުވާނެއެވެ. ދިވެހިރާއްޖެއަށް އައިސްގޮސްވުމަށް، މިހާރަށްވުރެ ރަނގަޅު ވައިގެގުޅުން ބޭނުންވެއެވެ. އަދި އަޅުގަނޑުމެންގެ ރާއްޖޭގެ އެތެރޭގެ ދަތުރުފަތުރުވެސް ރަނގަޅުކުރަންޖެހެއެވެ. ދިވެހިރާއްޖޭގެ ރަށްރަށަށް ދަތުރުކުރުން އެއީ ފަސޭހަކަމަކަށް ހަދަންޖެހެއެވެ. ޓުއަރިޒަމަކީ ވަރަށްނާޒުކު ނުވަތަ ޟައީފް ޞިނާޢަތެކެވެ. ހަމަމިއާއިއެކު އަޅުގަނޑުމެންގެ މުއްސަނދިކަން ކިތަންމެ ރަނގަޅު ނިޔަތެއްގައިކަމަށް ވީނަމަވެސް، ހަމައެކަނި މިކަމުގެމައްޗައް ބިނާވެފައިއޮތުމަކީ އަޅުގަނޑު ކަންބޮޑުވާކަމެކެވެ.</p>

  <p class="right">ޓުއަރިޒަމް ގެ މަސައްކަތް ފެށުނުދުވަސްވަރު، މިޞިނާޢަތު ތަރައްޤީވެ ކުރިއަށްދާނެ ގޮތްގޮތަކީ އަޅުގަނޑުމެންގެ ޚިޔާލަށްވެސް އައިސްފައިނުވާ ކަންކަމެވެ. އަދި މިހާރު އަހަރަކު 650،000 މީހުން އަންނަކަމުގައި ވީނަމަވެސް، މީގެ 20 އަހަރުފަހުން މިޞިނާޢަތު އޮންނާނެގޮތެއް އަޅުގަނޑުމެންނަކަށް ތަޞައްވަރެއް ނުކުރެވޭނެއެވެ. އަޅުގަނޑުމެންގެ ޤައުމަށް މެހެމާނުންގެނުވާ ޤުދުރަތީ ވަޞީލަތްތައް ނުވަތަ މުދާ، ދެމިހުންނަނިވިގޮތެއްގައި ބަލަހައްޓައި، އަދި ދިވެހިރާއްޖެ ނުވަތަ އެހެން ޤައުމެއްގައި ނަމަވެސް، އިޖްތިމާޢީ ނުވަތަ ސިޔާސީހަލަބޮލިކަން މާބޮޑުނުވާނަމަ، ދިވެހިރާއްޖެއަކީ އަތްވާއި، މޫދާއި، އަދި ދޮންވެލީގައި ޗުއްޓީހޭދަކުރަން ބޭނުންވާމީހުންގެގާތުގައި މަޤްބޫލުމަންޒިލަކަށްވާނެއެވެ.</p>

  <p class="right">ސަރުކާރުގެ ކަންތައްތަކުގައި އެހާގިނަދުވަހު ޚިދުމަތްކޮށްފައިވާތީ، އެތަކެއް އަހަރެއްކުރިން އަޅުގަނޑު ހަމަޖައްސާފައިވާ މަޝްރޫޢުތައް، އަލުން މަޝްވަރާތައްކޮށް ކުރިއަށްގެންދަން މައުމޫނުގެ ސަރުކާރުގައި އަޅުގަނޑަށްޖެހުމަކީ، ނުވެ ނުދާނެކަމެކެވެ. މަސްވެރިންއަތުން ސީދާ މަސްގަނެ، އަދި އެމަސް ބޭރުކުރަން ގަނޑުކުރުމަށް، ޖަޕާނުގެ ކުންފުންޏެއްކަމުގައިވާ ހޯކޯ މަރުބޭނީއާއިއެކު ވެފައިވާއެއްބަސްވުމަށްވެސް މިހެންދިމާވިއެވެ. 1982 ވަނައަހަރު، އެކުންފުނީގެފަރާތުން ވިދިގެން އަންނައަހަރު އެއެގްރީމެންޓުންވަކިވުމުގެ ނޯޓިސް ދީފައިވެއެވެ.</p>

  <p class="right">އެކުންފުނިންބުނީ ޖަޕާނުގެ އޮފިސަރުންނާއި ފަޅުވެރިން ގެންގުޅެންޖެހުމުގެ ސަބަބުން ހިނގާ ޚަރަދުބޮޑުވަނީކަމުގައެވެ. އެމީހުން 10 އުޅަނދު ގެންގުޅުނެވެ. އެއީ 3 މަދަރވެސެލްއާއި 7 ކަލެކްޓަރވެސެލްއެވެ. މިހުރިހާ އުޅަނދަކީވެސް ވަރަށްބާވެފައިވާ އެއްޗިއްސެވެ.</p>

  <p class="right">މިފަދަގޮތަކުން މިމަސައްކަތަށް ބުރުލެއްއަރައިފިނަމަ، ދިވެހިމަސްވެރިންނަށް މިކަންވެގެންދާނީ ވަރަށްގެއްލުންހުރި މުޞީބާތަކަށެވެ. އަޅުގަނޑުމެން އެތައްއަހަރެއްގެކުރިން ތަޢާރަފްކޮށްފައިވާ ސްކީމްގެދަށުން މަސްވެރިން، މަސް ގެންގޮސް ކެރިއަރ ނުވަތަ ކަލެކްޓަރވެސެލްއަށް ކިރުވާދުވަހު މަހުގެއަގުލިބެއެވެ. މަދަރވެސެލްއަކީ މަސްފިނިކޮށް ގަނޑުކުރާށާއި، މަސްބެހެއްޓުމަށް ޖާގަހުރި ބޮޑެތިއުޅަނދެވެ. ކަލެކްޓަރވެސެލްއަކީ ކުދިއުޅަނދެވެ. އަދި މަސްވެރިންގެއަތުން ގަންނަ މަސްކިރުވުމަށްފަހު،އައިސްކޮށްފައި ބަހައްޓައިގެން، މަދަރވެސެލްއަށް އައިސްކޮށް ގަނޑުކޮށް ސްޓޯރކުރުމަށް ގެންދެއެވެ. މަސްގަންނަ ބޯޓުފަހަރު ދިއުމުން، މަސްވެރިންނަށް ވަރަށްބޮޑަށް ގެއްލުންވާނެއެވެ. މަސްބޭރުކުރެވޭނެގޮތެއް ހަމަޖެހިފައިނެތުމުގެ ސަބަބުން، ދިވެހިރާއްޖޭގެ އިޤްތިޞާދަށްވެސް އެހާމެނޭދެވޭއަސަރު ކުރާނެއެވެ.</p>

  <p class="right">ހޯކޯ މަރުބޭނީގެ ފަރާތުން އެމީހުން މަސްގަތުން ހުއްޓާލަނީކަމުގައި އަޅުގަނޑުމެންގެގާތުގައި ބުނިއިރު، އަޅުގަނޑުމެންގެ މަސްވެރިންނަށް އެހެންގޮތެއް ހޯދައިދިނުމަށް ވިސްނާފައެއްވެސް ނެތެވެ. ދިވެހިސަރުކާރުގެ ފަރާތުން މަސްވެރިކަމުގެ މަޝްރޫޢު ހިންގަވަނީ ސްޓޭޓް ޓްރޭޑިންގ އޯރގަނައިޒޭޝަން (އެސް.ޓީ.އޯ.) އިންނެއެވެ. އިސްވެ ހުންނަވަނީ އިލްޔާސްއެވެ. އެމައްސަލައަށް އެހެންގޮތެއް ނުވަތަ ޙައްލެއްހޯއްދެވުމަކީ އެމަނިކުފާނުގެކަމެކެވެ. އެންމެފުރަތަމަ އެމަސައްކަތުގައި އަޅުގަނޑުވެސް އެމަނިކުފާނާއިއެކު މަސައްކަތް ކޮށްފައިވާތީ އަޅުގަނޑަށް ފޯނުކުރެއްވިއެވެ.</p>

  <p class="right">އޭނާހުންނެވީ މިކަމަށް ޙައްލެއްހޯއްދެވުމަށް ވަރުގަދަ ޢަޒުމެއްގައިކަމުން، އަޅުގަނޑަށްވެސް އެމަސައްކަތުގައި ބައިވެރިވުމަށް ރުހެވިއްޖެއެވެ. އަޅުގަނޑުމެންނިންމީ ޚުދު އަޅުގަނޑުމެން އެމަސައްކަތް ހިންގުމަށެވެ. އަޅުގަނޑުމެން ހޯކޯގެ ބާވެފައިވާ ބޯޓުތައްގަތުމަށް އެމީހުންނާ ވާހަކަދައްކަންފެށީމެވެ. މިފްލީޓްގައި އެކުލެވިގެންވަނީ 174 މެޓްރިކް ޓަނުގެ މަސް 16 ގަޑިއިރުގެ ދެދަންފަޅިއަށް ބަހާލައިގެން ބެހެއްޓޭ 3 މަދަރވެސެލްއެވެ. ދެވަނަދަންފަޅި އޮންނަނީ ކަލެކްޓަރވެސެލުން ގެންނަމަސް ބަހައްޓާށެވެ. މިދެންނެވި 3 މަދަރވެސެލްގެ ހޯލްޑިންގ ކެޕޭސިޓީއަކީ 2،350 މެޓްރިކް ޓަނެވެ. 7 ކަލެކްޓަރވެސެލްގެ މަސްގަތުމުގެ ކެޕޭސިޓީއަކީ ދުވާލަކު 140 މެޓްރިކްޓަނެވެ. އެބޯޓުތަކުގައި 6،000 ޓަނުގެ މަސްގަނެ، އައިސްކޮށް ގަނޑުކޮށްފައި ބެހެއްޓުމަށް ޖާގައޮތެވެ.</p>

  <p class="right">އަޅުގަނޑުމެންނަށް އެބޯޓުތައް 1 މިލިއަން އެމެރިކާ ޑޮލަރަށް ވިއްކުމަށް، އެމީހުންލައްވާ އެއްބަސްކުރެވުނެވެ. އަދި އެއަގު އެތައްއަހަރެއްގެ މައްޗަށް ބަހާލައިގެންދައްކާގޮތަށެވެ. ޖަޕާނުގެ ބައެއްމީހުން ތިބެގެން އެމީހުންގެ ވަޒީފާތައް އަދާކުރާނެ ދިވެހީން ތަމްރީންކޮށްދިނުމަށްވެސް އެމީހުންނާއިއެކު ހަމަޖެއްސީމެވެ. ތަޖްރިބާ ބޭނުންވަނީ އެންޖިނިއަރިންގއާއި ރެފްރިޖަރޭޝަންގެ ދާއިރާގައެވެ. އެހެންކަމުން، އެންޖިނިއަރިންގ އެންޑް ރެފްރިޖަރޭޝަންގެ ތަމްރީން، ވަރަށް ކުރުމުއްދަތެއްގެތެރޭގައި ހޯދުމަށް، 12 މީހުން ސިންގަޕޫރަށްފޮނުވީމެވެ.</p>

  <p class="right">އަޅުގަނޑުމެންގެ ވާހަކަތަކުގެތެރޭގައި، ހޯކޯ މީހުންގެމަސައްކަތް ހުއްޓާލާފައި ދާންބޭނުންވާ އަޞްލުސަބަބު އެނގުނެވެ. އެމީހުންނަށް ދިވެހިރާއްޖެއިން މަސްއައިސްކޮށްގެން ބޭރުކުރުމުގައިހުރި ނުރަނގަޅު ނުކުތާތައް ފާހަގަކުރެވިފައިވެއެވެ. އަޅުގަނޑުމެން ވަރަށްފަރުވާތެރިކަމާއިއެކު އެމީހުންގެވާހަކަތައް އަޑުއެހީމެވެ. އެއީ އެމީހުންގެ ތަޖްރިބާއިން އަޅުގަނޑުމެން ފައިދާ ޙާސިލްކުރުމަށްޓަކައެވެ. އަޅުގަނޑުމެންނަށް އެގުނުގޮތުގައި، މަސް އައިސްކުރުމުން ހިސްޓަމިން ވަރަށްމަތިވެއެވެ.</p>

  <p class="right">އެންމެބޮޑު މަސްއަލައަކީ ކަލެކްޓަރވެސެލްއަށް ނުވަތަ ރީފަރއަށް މަސްގެންދެވެނީ، މަސްބާނާތާ ތިން ހަތަރު ގަޑިއިރު ފަހުންނެވެ. މިވަގުތުތަކުގައި މަސްތައް ހުންނަނީ ހާމަތަނެއްގައި އަވީގައި، 39 ޑިގްރީގެ ހޫނުގައެވެ. އެހެންކަމަށްވުމާއިއެކު، ތާޒާކޮށް، ބާނާމަސް ޙިމާޔަތްކުރުމަށް ހަރުދަނާފިޔަވަޅުތަކެއްވަނީ އަޅަންޖެހިފައެވެ. ހޫނުގައި މަސްހުރުމުން މަސްހަލާކުވެ ހިސްޓަމީން ގިނަވެއެވެ.</p>

  <p class="right">ހޯކޯ/މަރުބޭނީގެފަރާތުން އަޅުގަނޑުމެންގެ ގާތުގައިބުނީ،ގަނޑުކޮށްފައި ހުންނަމަހަށް އެންމެ އިތުބާރުހުރި މާރުކޭޓެއްލިބޭނި ތައިލޭންޑުންކަމަށެވެ. އިންޑިޔާކަނޑުގައި މަސްވެރިކަން ރަނގަޅު މޫސުމެއްނަމަ، ތައިލޭންޑަށް ވަރަށްގިނަމަސް ގެނެސް މާރުކޭޓު އޮންނަނީ ފުރިފައެވެ. މަސްބަންދުކުރާމީހުން ވަރުގަދައަށް އިންވެންޓްރީހަދާތީ، ކާގޯހުންނަނީ އެއްގަމަށްގެނެސް ނުވިކިއެވެ.</p>

  <p class="right">އަޅުގަނޑުމެން މިދަންނަވާ ކަންތައްތަކާއިމެދު ވިސްނީމެވެ. އެއީ މަސް ސްޓޯރކޮށްފައި ބެހެއްޓުމާއި އައިސްކޮށްގެން ވިއްކުމުގައި ދިމާވާމަސްއަލަތަކާއި، ތައިލޭންޑްގައި މަސްވިއްކުމަށް މާރުކޭޓުގައިއޮތް ރަނގަޅުފުރުޞަތާއިމެދުގައެވެ. އަޅުގަނޑުމެން ނިންމީ،ތައިލޭންޑްގައި މަސްބަންދުކުރާ އެންމެބޮޑު އެއްކުންފުނި ކަމުގައިވާ ޔުނިކޯރޑް ޕީ.ސީ.އޭ.އާއިއެކު ދިގުމުއްދަތެއްގެ ކޮންޓްރެކްޓެއްގައި ސޮއިކުރާށެވެ. ޔުނިކޯރޑްގެ ފަރާތުން މުޅިއަހަރުތެރޭގައި އަޅުގަނޑުމެންގެއަތުން މަސްގަންނަންޖެހޭގޮތަށް އެމީހުންނާއިއެކު އަޅުގަނޑުމެން އެއްބަސްވުމެއްގައި ސޮއިކުރީމެވެ.</p>

  <p class="right">އަޅުގަނޑުމެން އެއެއްބަސްވުމުގައި، އަގަށް ބަދަލުގެނައުމާއިބެހޭ މާއްދާއެއް ހިމެނީމެވެ. އެމާއްދާއަކީ، މާރުކޭޓޫގެއަގު 10 ޔޫ.އެސް. ޑޮލަރ މައްޗަށް ޖެހިއްޖެނަމަ، ވިއްކާފަރާތުން ގަންނަފަރާތުގައި އަގުމަތިކުރުމަށް ބުނުމުގެ ޙައްޤުއޮންނާނެއެވެ. ހަމައެހެންމެ، އަގު ދަށަށްހިނގައްޖެ ނަމަ، ގަންނަފަރާތުން އަގުހެޔޮކުރުމަށް ބުނެވޭނެއެވެ.</p>

  <p class="right">މަހަކީ ހަމަ އޭގެޒާތުގައި މަސްއަލަހުރި އެއްޗެކެވެ. ޢާއްމު އުޞޫލަކީ މަސްފޮނުވާ ފަރާތަށް އިންވޮއިސްގެ ނުވަތަ ޝިޕްމަންޓް ގެ އަގުގެ 90 އިންސައްތަ ފައިސާދިނުމެވެ. އަނެއް 10 އިންސައްތަދޭނީ މަހުގެ ސާމްޕްލްއެއްކައްކާ އަދި ލެބޮރެޓަރީގައި ހިސްޓަމިން ހުރިވަރު ޓެސްޓް ކުރުމަށްފަހުއެވެ. ސާމްޕްލްގެ ނަތީޖާއެއީ، އެފަހަރެއްގެ ޝިޕްމަންޓްގެ މައްޗަށް ހިންގޭނެނަތީޖާއެވެ.</p>

  <p class="right">އަޅުގަނޑުމެންގެ މަހުގައި ހިސްޓަމިންގިނަކަން އެނގެއެވެ. ނަމަވެސް އަޅުގަނޑުމެން އެކުންފުންޏާއިއެކު ރަނގަޅު އެއްބަސްވުމަކަށް އާދެވި، ކުންފުންޏަށް މުޅިއަހަރުތެރޭގައި ރަނގަޅުފައިދާއެއް ލިބުނެވެ. އެއީ އަޅުގަނޑުމެންގެ މަސްވެރިން އަހަރުތެރޭގައި ރަނގަޅު ފެންވަރުގެމަސް ފޮނުވައިދެމުން ގެންދިޔައީތީއެވެ.</p>

  <p class="right">އަލަށް ސޮއިކުރެވުނު އެގްރީމެންޓްގައިވާގޮތަށް ވަރަށްރަނގަޅަށް މަސައްކަތް ހިނގިއެވެ. މިކަމަށްޓަކައި ހުރިހާތަޢުރީފެއް ރައްދުވަނީ އިލްޔާސް އިބްރާހީމްއަށެވެ. އެއީ، ޤަވާޢިދުން ކަންކަމަށް ސަމާލުކަންދެއްވައިގެން ކަންހިނގާގޮތް ގާތުންބައްލަވަމުން ގެންދެވީތީއެވެ. އިލްޔާސް އިބްރާހީމްއާއިއެކު ފަހުން އަޅުގަނޑު ދިވެހިރާއްޖޭގެ ރަށެއްކަމުގައިވާ ފެލިވަރުގައި މަސްބަންދުކުރާ ކާރުޚާނާއެއްހެދުމުގައި މަސައްކަތްކުރީމެވެ. އަޅުގަނޑުމެން މިކަންކުރުމަށް ބޭނުންވާ ރައުސުލްމާލުގެ ޚަރަދުތައް އެކިގޮތްގޮތުން ކުޑަކުރީމެވެ. ދިވެހިރާއްޖޭގައިހުރި ނިޕޮން ފިޝް ކޭނިންގ ޕްލާންޓް، އެސް.ޓީ.އޯ.އިން ބައްލަވައިގަތެވެ. މިތަންވަނީ ފެލިވަރާއި ގުޅިފައެވެ.</p>

  <p class="right">މަސްބަންދުކުރާ ކާރުޚާނާ، ދިވެހިރާއްޖޭގެ މަސްވެރިކަމުގެޞިނާޢަތަށް ވަރަށްބޮޑު ކުރިއެރުމެއްގެނެސްދިނެވެ. މިކާރުޚާނާ ހުރީ، މޯލްޑިވްސް އިންޑަސްޓްރިއަލް ފިޝަރީޒް ކޮމްޕެނީ ލިމިޓަޑް (މިފްކޯ) އުފައްދަވަންދެން އެސް.ޓީ.އޯ.ގެ ދަށުގައެވެ. އެއަށްފަހު، ފެލިވަރުގެ ހިންގުން ހަވާލުވީ މިފްކޯއާއިއެވެ. އެސް.ޓީ.އޯ.އިންގަތް ބާވެފައިވާ 10 އުޅަނދު 12 އަހަރާއި 15 އަހަރާ ދެމެދުގެ މުއްދަތެއްގައި ބޭނުންކުރުމަށްފަހު ނައްތާލީއެވެ.</p>

  <p class="right">މަސްވެރިކަމުގެޞިނާޢަތާއި އަޅުގަނޑާއި ދެމެދު އޮތްގުޅުން އެހާހިސާބުން ކެނޑުނީއެއްނޫނެވެ. އަހަރުތަކެއް ވޭތުވިފަހުން، ކުވައިތު ފަންޑުން ދިވެހިރާއްޖޭގައި މަސްވެރިކަމާބެހޭ މަޝްރޫއުއެއް ހިންގުމަށް ޝައުޤުވެރިވިއެވެ. ޖީ.އޯ.ޕީ.އޭ.ކިޔާ ކުންފުންޏެއްވަނީ ކޮންސަލްޓަންޓުންގެގޮތުގައި ކުވައިތު ފަންޑުން އައްޔަންކޮށްފައެވެ. އެމީހުން ހުށަހެޅީ ތިން އައިސްކުރާ ބަނޑާއި، އެއް ޓަގު ހަދާށެވެ. ކޮންމެއެއްޗެއްގައި 500 އެޗް.ޕީ.(ހޯސްޕަވަރ) ހުންނަވަރަށެވެ. މިއިން ކޮންމެބަނޑެއްގެ ކެޕޭސިޓީއަކީ 1،500 މެޓްރިކް ޓަނެވެ.</p>

  <p class="right">ކުވައިތު ފަންޑާއި ޖީ.އޯ.ޕީ.އޭ.ގެ ކައުންޓަރޕާރޓަކީ މޯލްޑިވްސް ފިޝަރީޒް ކޯރޕަރޭޝަން (އެމް.އެފް.ސީ.) އެވެ. އަޅުގަނޑު މިވާހަކަތަކުގައި ބައިވެރިވުމަށް އެންގެވިއެވެ. އަޅުގަނޑާއިއެކުގައި ޢަލީ ޙުސައިން ދީދީ (އޭނާއާއި ބެހޭގޮތުން ކުރިން އަޅުގަނޑު ލިޔެފައިވާނެއެވެ.) ހުންނެވީ، މޯލްޑިވްސް ޝިޕިންގ ލައިން އުފައްދައި ކުރިއެރުވުމުގައި އަޅުގަނޑާއިއެކު އެއްސަފުގައި މަސައްކަތްކުރެއްވި ބޭފުޅެއްގެ ގޮތުންނެވެ. އޭނާއަކީ އަބަދުވެސް މަސްވެރިކަމުގެކަންތައް ކުރެއްވުމަށް ބޭނުންފުޅުވި ބޭފުޅެކެވެ. އެއީ، ދިވެހިރާއްޖެއަށް މަސްވެރިކަމުން ކުރާނެމަންފާ ފެނިވަޑައިގަންނަވާތީއެވެ.</p>

  <p class="right">ވަރަށްފަރުވާތެރިކަމާއިއެކު އޭނާއާއި އަޅުގަނޑު ޖީ.އޯ.ޕީ.އޭ.ގެ ހުށަހެޅުން ބެލީމެވެ. އެމް.އެފް ސީ.ގެ ޓީމުގެ ގިނަބޭފުޅުން އެހުށަހެޅުން އަނބުރާ ރައްދުކުރެއްވިއެވެ. މައިގަނޑު ސަބަބަކީ އެއްޓަގަށް 1،500 ޓަނުގެ ބަނޑެއް ނުގެންގުޅެވޭނެތީއެވެ. އަދި ބަނޑުގެ ނަގިލިކަހައިލުމުގެ ނުރައްކާތެރިކަމާއި، އަދި އޭގެސަބަބުން ބަނޑު ބީހިދާނެތީއެވެ. ދިވެހިމާކަނޑުތަކުގައި ރައްކާތެރިކަން ލިބިގެންވާ ހިސާބުތަކެއްނެތްކަން އަޅުގަނޑުމެންގެ ވިސްނުމުގައި އޮތެވެ. ދިވެހިރާއްޖޭގެ ފަރުތަކާއި ރަށްރަށުގެ ފަޅުތަކަށް، މަޑުމައިތިރި ވިލުތަކާއި ސާފު މޫދު ލިބިފައިވީނަމަވެސް، މިދެންނެވިފަދަ ރައްކާތެރިކަމެއް ނެތެވެ.</p>

  <p class="right">އަޅުގަނޑުމެން ޖީ.އޯ.ޕީ.އޭ.ގެ ހުށަހެޅުން އަނބުރާ ރައްދުކުރުމުން، ކުވައިތު ފަންޑުން އަޅުގަނޑުމެންގެ އަމިއްލަ ހުށަހެޅުމެއް ފޮނުވުމަށް އެންގިއެވެ. މިއީ ކުވައިތު ފަންޑާއި ޖީ.އޯ.ޕީ.އޭ.ގެ ތަޖްރިބާކާރުން ބެލުމަށްޓަކައެވެ. މިއީ ޗެލެންޖެއްކަމުގައި ބަލައި އެކަން އަޅުގަނޑުމެން ޤަބޫލުކުރީމުއެވެ. މިކަންކުރުމުގެ ޓާސްކްފޯހެއްގެ ގޮތުގައި، ޢަލީ ޙުސައިން ދީދީ އާއި ޙުސައިން މަނިކުފާނާއި އަޙްމަދު އާދަމްއާއި އަޅުގަނޑު ހިމެނޭ ޓިމެއްނެގުނެވެ.</p>

  <p class="right">އަޅުގަނޑުމެން އެންމެފުރަތަމަނިންމީ، ނިމޭއިރު އޮންނަ އެންމެފަހުގެ އުފެއްދުން ކަމަށްވާ ދަޅުގައި ބަންދުކުރާމަސް، ދެނެގަންނާށެވެ. އަޅުގަނޑުމެން ބެންކޮކްއަށްގޮސް، މަސްބަންދުކުރާ ދެތިންކާރުޚާނާއަށް ޒިޔާރަތްކޮށް، ކަންހިނގާގޮތް ބަލައިލީމުއެވެ. ޚާއްޞަކޮށް އެމީހުން މަހުގެފެންވަރު ބަލަހައްޓާގޮތެވެ. ދެން އަޅުގަނޑުމެން ޖަޕާނާއި ކޮރެޔާގެ ބޯޓުޔާޑްތަކަކާގުޅީމެވެ. އެއީ 1،500 ޓަނުގެ، ރީފަރ އުޅަނދުގެގޮތުގައި ބޭނުންކުރާނެ ލޯންގލައިން އުޅަނދުގެ އަގުބެލުމަށްޓަކައެވެ.</p>

  <p class="right">ރީފަރގެ ނިޒާމްގައި އެމޯނިޔާ ބޭނުންކޮށްގެން އައިސްކުރާއުޅަނދު ހޯދުމަށް ވަރަށްހެޔޮއަގެއް ކޮރެޔާއިންލިބުނެވެ. އަޅުގަނޑުމެން ބޭނުންވާގޮތަށް ހަދައިދޭނެއަގެވެ. މިއަގު ހުށަހަޅައިފައިވަނީ ޑެއިވޫ ޓްރޭޑިންގއިންނެވެ. މިއީ ޕޫޝަންގައިހުރި، ކިރިމް ޝިޕްޔާރޑް ކިޔާ، ލޯންގލައިން އުޅަނދުފަހަރުބަނުމުގެ ޚާއްޞަބަޔަކުލައްވާ އެތަކެތި ބަނުމަށްއައި ހުށަހެޅުމެކެވެ. އަޅުގަނޑުމެންގެ ހުށަހެޅުމުގައިވަނީ، މިއުޅަނދުތައް ބަނުމުގެއިތުރަށް، 10 ކަލެކްޓަރ ވެސެލް ދިވެހިރާއްޖޭގައި ބަންނާށެވެ. މިއުޅަނދުތައް ހުންނަންވާނީ އެންޖިނިއަރކޮށް، މަސް އައިސްކުރުމުގެނިޒާމެއް ބަހައްޓާފައެވެ.</p>

  <p class="right">މަސްވެރިންނަށް ދެވަނަޖީލުގެ އިންޖީނުއަޅާފައިވާ 30 މަސް ދޯނި، ދިގުމުއްދަތެއްގެތެރޭގައި އަގުދައްކާގޮތަށް ވިއްކުމަށްޓަކައި ބަނުމަށްވެސް، އަޅުގަނޑުމެންގެ ހުށަހެޅުމުގައިވާނެއެވެ. މިއީ ދިވެހިސަރުކާރުގެފަރާތުން 1974 ވަނައަހަރު ފަށްޓަވާފައިވާ މަސްދޯނިފަހަރުގައި އިންޖީނުއެޅުމުގެ ޕްރޮގްރާމް ކުރިއަށްގެންދިއުމަށެވެ. ދުވާލަކު 30 މެޓްރިކް ޓަނުގެ "ފްލޭކް އައިސް" ގަނޑުފެން ހެދޭވަރުގެ 3 އައިސް ޕްލާންޓް އާއި، 500 މެޓްރިކް ޓަނުގެ 3 ފުއެލް ޓޭންކް ހެދުމަށްވެސް އަޅުގަނޑުމެން ހުށަހެޅީމެވެ. މިގަނޑުފެންހަދާ ޕްލާންޓްތަކާއި ފުއެލް ޓޭންކް ބެހެއްޓުމަށް ހަމަޖެއްސީ، ލ.އަތޮޅާއި، ގއ.އަތޮޅާއި، އަދި ގދ.އަތޮޅުގައެވެ. މީގެއިތުރަށް، ކޮންމެދުވަހަކު ބޭނުންކުރާފާޑުގެ ކުދިސާމާނުތަކަކާއި، ސްޕެއަރ ޕާރޓްތަކަކާއި، ބޭނުމެއްޖެހިދާނެކަމަށްޓަކައި އިސްޓޯރުގައި ބަހައްޓަން ބޭނުންވާތަކެތިވެސް އޭގެއަގާއިއެކު، އެހުށަހެޅުމުގައި ހިމެނީމެވެ.</p>

  <p class="right">ޖީ.އޯ.ޕީ.އޭ.އާއި ކުވައިތު ފަންޑުން އަޅުގަނޑުމެންގެ ހުށަހެޅުންތައް ދިރާސާކޮށް ބެލިއެވެ. ބައެއްބަދަލުގެނައި ކަމުގައިވީނަމަވެސް، އަޅުގަނޑުމެންގެ ހުށަހެޅުންތައް ރަނގަޅުކަމުން އެމީހުން ޢަޖާއިބުވީކަން އެނގުނެއެވެ. އެމީހުން ބޭނުންވީ އައިސްކުރުމަށް އެމޯނިޔާގެ ބަދަލުގައި އާރ 22 އެވެ. ނަމަވެސް، މިހާރު އާރ.12 އާއި އާރ.22 އާއި އެމޯނިޔާއަކީވެސް ނުރައްކާތެރިކަމަށްބަލާ ތަކެއްޗެވެ. އައިސްކުރުމަށް މިހާރު ބޭނުންކުރަނީ 503 ހައި ސްޕީޑް ގޭހެވެ.</p>

  <p class="right">އެކަތި އަނެކަތިމަތީގައި ހުންނަގޮތަށް މެޝީން ބެހެއްޓުމަކީ ކޮންސަލްޓަންޓުން ޤަބޫލުކަމެއްނޫނެވެ. އެމީހުން ބުނިގޮތުގައި، މިކަމުން ތަންފުރި ވައިބަންދުވެ، މިފަދަ ޙާލަތްތަކުގައި ފަޅުވެރިންނަށް މަސައްކަތްކުރުމަށް ދަތިވާނެއެވެ. ނަމަވެސް ކޮރެޔާއާއި ޖަޕާނު ބޯޓުފަހަރުގައި މިގޮތަށް މެޝިން ބަހައްޓަފައި ހުންނަކަން އަޅުގަނޑުމެން ފާހަގަކުރީމެވެ. ޖީ.އޯ.ޕީ.އޭ.ގެ ފަރާތުން ބާރުއަޅައިގެން، އިންޖީނުކޮޓަރީގައި އޮގްޒިލިއަރީ މެޝިން ބަހައްޓަން އަޅުގަނޑުމެންނަށް ޖެހުނީ، އެންމެތިރީގައެވެ. މިހެންހެދުމުގެ ސަބަބުން، 3 ފްރޭމްގެޖާގަ، މިދެންނެވީ ގާތްގަނޑަކަށް 6 ފޫޓު ނުވަތަ 7 ފޫޓުގެ ދިގުމިން،އުޅަނދުގެ އެންމެފުޅާ ހިސާބުގައި ބޭނުންކޮށްފައިވަނީ މެޝިންތައް އަތުރާށެވެ. މިހެންހެދުމުގެ ނަތީޖާއަކަށްވީ، ބޯޓުގައި މުދާބަރުކުރުމަށް އޮންނަޖާގަ 1،000 ޓަނަށްކުޑަވުމެވެ.</p>

  <p class="right">ކިރިމް ޝިޕްޔާޑްގެފަރާތުން ތިންއުޅަނދު ބަންނަންފެށީ އެއްފަހަރާއެވެ. އަޅުގަނޑުމެން ޖޭ.ބޯޓަރ ކިޔާމީހަކު ބޯޓުޔާޑުގައި ބެހެއްޓީމެވެ. އޭނާއަކީ ލަންޑަންގެ ލޮއިޑްސް ރެޖިސްޓަރ ސަރވެޔަރއެއްގެގޮތުގައި ކުރިން މަސައްކަތްކޮށް، ރިޓަޔަރކޮށްފައިވާ، މިހާރު އެމް.އެސް.އެލް.ގައި މަސައްކަތްކުރަމުންދާމީހެކެވެ. އެމް.އެސް.އެލް.ގެ ފަރާތުން މީނާވަނީ އެމް.އެފް.ސީ.ގެ މިމަސައްކަތައް ދޫކޮށްފައެވެ. ދެބޯޓު ބަނދެނިމުނެވެ. ނަމަވެސް އެއްބޯޓު ބޭލުމުގައި އެކްސިޑެންޓަކާއި ދިމާވިއެވެ.</p>

  <p class="right">ޝިޕްޔާޑުންބުނީ، ލޮއިޑްސް ކްލާސްގެފަރާތުން، ބޯޓުގެ ދިރުނބާކޮޅުގައިހުރި ކުދިބަނޑިތައްއެއީ ނޯޓޭޝަންގެގޮތުގައި ޤަބޫލުކުރާނެކަމަށާއި، ރެކޮމެންޑޭޝަންގެގޮތުގައެއް ނުކުރާނެކަމުގައެވެ. ނޯޓޭޝަންގެ މާނައަކީ އަހަރަކުއެއްފަހަރު ސަރވޭކުރާއިރު، ލޮއިޑްސް ރެޖިސްޓަރގެފަރާތުން ބަލައި، ދާއިމީ މަރާމާތުކުރަން އެންގިދާނެކަމެވެ. އަޅުނގަނޑުމެން މި އުޅަނދު މިހެންއޮއްވާ ބަލައިގަތުމަށް އިޢުތިރާޒްކުރީމެވެ. އަދި ޝިޕްޔާޑުގެފަރާތުން ބޯޓު ފުރަތަމަ ބަނދެނިމުނުއިރުއޮތް ފުރިހަމަގޮތުގައި، އަޅުގަނޑުމެންނާ ޙަވާލުކުރުމަށް އެންގީމުއެވެ.</p>

  <p class="right">ދެބޯޓާއި އައިސްކުރުމުގެބައިތައް ޓެސްޓުކޮށް ޗެކްކުރީމެވެ. އައިސްކުރާބައިގެ އެންމެފަހުގެ ޗެކްކުރުން އޮންނަންވާނީ މާލޭގައިކަމަށް ނިންމީމެވެ. އެއީ ހޫނުމިން ގާތްގަނޑަކަށް 30 ޑީގްރީގައި ހުންނާތީއެވެ. (ކޮރެޔާގައި ހުންނަނީ 3 ޑިގްރީގައެވެ). ދެވަނައުޅަނދު މަރާމާތުކޮށްނިމިގެން މާލެއަށް ގެންދެވުނެވެ. ތިންވަނަ އުޅަނދުގެ ފަށަނާއި އޮޑިގަނޑުގެ ކުޑަބައެއް ހަދައިނިންމިއެވެ.</p>

  <p class="right">ބަދުނަސީބުން ދިމާވިކަމަކީ، ކޮންޓްރެކްޓްނުނިމެނީސް ކިރިމް ބޭންކްރަޕްޓްވުމެވެ. ޑެއިވޫއިން މިކަންއަންގައި، އަޅުގަނޑުމެން ކުރަންޤަޞްދުކުރަނީކީއްތޯ ސުވާލުކުރިއެވެ. އަޅުގަނޑުމެން ބުނަމުންގެންދިޔައީ ބޯޓުގެވެރިންގެ ގޮތުން، ކިރިމް ބޭންކްރަޕްޓްވުމަކީ އަޅުގަނޑުމެންނާއި ބެހޭކަމެއްނޫންކަމުގައެވެ. އެމަސްއަލައަކީ ކިރިމް އާއި ޑެއިވޫ އިން ޙައްލުކުރަންޖެހޭނެ މައްސަލައެއް ކަމުގައެވެ. ކުވައިތު ފަންޑް އާއި، އެމް.އެފް.ސީ.އާއި އަދި އަޅުގަނޑުމެންގެ ކޮންސަލްޓަންޓްގެގޮތުގައި، ބޯޓަރހިމެނޭ ބައްދަލުވުމެއް ބޭއްވުނެވެ. ކޮންސަލްޓަންޓްގެ ހުށަހެޅުމަކީ އެއުޅަނދު ޤަބޫލުނުކޮށް ރީފަންޑަކަށްއެދުމެވެ.</p>

  <p class="right">ބޭންކްރަޕްޓްވުމުގެ ކަންތައްގަނޑުގެތެރޭގައި، ޑެއިވޫގެފަރާތުން ތިންވަނަބޯޓު އެމީހުންގެ ބޮޑެތިބޯޓުފަހަރާއި ޓޭންކަރބަންނަ މައިގަނޑު ބޯޓުޔާރޑްކަމުގައިވާ، އޯ.ސީ.ޕީ.އޯ.އަށް ގެންގޮއްސިއެވެ. މިކަމުގެސަބަބުން،އަޅުގަނޑު ކޮންސަލްޓަންޓް އާއި ދެބަސްވެ،އަޅުގަނޑުމެން ބުނެފައިވާގޮތަށް އެބޯޓު ނިންމައި، އަޅުގަނޑުމެންނާ ޙަވާލުކުރުމަށް ބުނީމެވެ. އަޅުގަނޑުމެން އެއްބަސްވީ، ތިންމަސްދުވަހުގެމުއްދަތެއް އިތުރުކުރުމަށާއި ޖޫރިމަނާނުކުރުމަށެވެ.</p>

  <p class="right">އަޅުގަނޑުމެންގެ ނިންމުން ކުވައިތު ފަންޑުން ޤަބޫލުކުރިއެވެ. ތިންވަނަ އުޅަނދު ނިންމުމަށްފަހު މާލެއަށްގެނެސް އަޅުގަނޑުމެންނާއި ޙަވާލުކުރިއެވެ. ތިންވަނަ ބޯޓަކީ މިތިން ބޯޓުގެތެރެއިން އެންމެރަނގަޅު ބޯޓުކަމުގައި އަޅުގަނޑުމެން އެންމެން އެއްބަސްވީމުއެވެ. މިހެންއެވީ، އެބޯޓު ބަނދެފައިވަނީ ވަރަށްބޮޑު ބޯޓްޔާރޑެއްކަމުގައިވާ އޯ.ސީ.ޕީ.އޯ.ގައި ކަމުންނެވެ. އެމީހުންނަށް މިބޯޓު ބަނުންވާނީ ކުޅޭއެއްޗެއްހެދުންފަދަ ކަމަކަށެވެ. 15 އަހަރުފާއިތުވީ ފަހުންވެސް މިތިން އުޅަނދުން ރަނގަޅު ޚިދުމަތެއް ލިބެމުންދިޔައެވެ. މަސްވެރިންނަށް ރަނގަޅު ޚިދުމަތެއް ކަލެކްޓަރ އުޅަނދުތަކަށް ފޯރުވައިދިނުމަށްޓަކައި، އަޅުގަނޑުމެންގެ ހުށަހެޅުމުގައިވާ 100 މަސްދޯނިބަނުމަށް މާލޭންއުތުރު ރަށެއްކަމުގައިވާ،ރ.އަލިފުށީގައި ކުޑަބޯޓުޔާޑެއް ހެދީމެވެ. މީގެފަހަތުގައިވާ ޚިޔާލަކީ ދެވަނަޖީލުގެ 100 ދޯނިބަނދެނިމެންވާއިރަށް، ތިންވަނަޖީލުގެ ދޯނިތައް ފަރުމާކުރުމެވެ. އަޅުގަނޑުމެން މިކަމަށް އަލިފުށި ޚިޔާރުކުރީ،ރ.އަތޮޅަކީ ދޯނިބަނުމަށް އެންމެރަނގަޅުވަޑިން ތިބިއަތޮޅު ކަމަށްވާތީއެވެ.</p>

  <p class="right">ދިވެހިރާއްޖޭގެ އާދަކާދައިގައި، މީހަކު އޮޑީއެއްބަންނަން އުޅޭއިރު ޢާންމުކޮށް ކުރާކަމަކީ،އޮޑިވެރިފަރާތުގެ ރަށަށްއައުމަށް ވަޑީންގެޓީމަކަށް ދައުވަތުދިނުމެވެ. އޮޑިވެރިފަރާތުން ކެއުމާއި އަދި އެހެނިހެންބޭނުންތަކާއި ނިދާނެތަނެއްގެއިތުރުން ވަޑިންނަށް ކަނޑައެޅިފައިވާ އަދަދަކަށް ފައިސާދޭނެއެވެ.</p>

  <p class="right">އަޅުގަނޑުމެންބޭނުންވީ ކުރީގެ އާދަކާދައިގެމައްޗަށް ބިނާވެފައިވާ މިނިޒާމު ނައްތާލައި، ވިޔަފާރިއުސޫލުން މިކަންކުރުމެވެ. އަޅުގަނޑުމެން ހުށަހެޅީ ހުރިހާކަމެއް ހިމެނޭގޮތަށް ދުވަހުމުސާރަ ދިނުމަށެވެ. ނަމަވެސް އެމީހުން މިގޮތް ޤަބޫލެއްނުކުރިއެވެ. އެމީހުން ބޭނުންވީ މަހުމުސާރަދިނުމަށެވެ. އަދި ބަނދެނިމިގެން ބޭނުންކުރަންފަށާ ކޮންމެދޯންޏަކަށް ބޯނަހެއްގެގޮތުގައި މުންޑަކާއި، 1 ކިލޯގެ ދުންފަތާއި، ބިޑިއެނބުރުމަށްޓަކައި ބާނޫސްކަރުދާސް ދިނުމަށެވެ.</p>

  <p class="right">އެމީހުންގެ ނިޒާމާ ނުކުޅުމުގެނިޔަތުގައި އަޅުގަނޑުމެން އެކަން އެމީހުންއެދުނުގޮތަށް އެއްބަސްވީމުއެވެ. ދެފަހަރެއްގެމަތިން ދޯނިތަކެއް ބަނުމަށްފަހު، އިންޑަސްޓްރިއަލްގޮތެއްގައި ދޯނިބަންނައިރު މުންޑާއި ދުންފަތްދީގެން މިކަންކުރުމުގެ ނިޒާމަކީ ރަނގަޅުގޮތެއްނޫންކަން ވަޑިންނަށް ވިސްނިއްޖެއެވެ. އެންމެފަހުން އެމީހުންއެއްބަސްވީ، މިތަކެތި އަގުކޮށްފައި މުސާރައިގެތެރޭގައި ހިމަނައިގެން އެމީހުންނަށް މުސާރަހަމަޖެއްސުމަށެވެ.</p>

  <p class="right">ނަސީބަކުން، އަޅުގަނޑުމެންނަށް މިމަސައްކަތް ކޮށްދެއްވުމަށް،އަޙްމަދު ވަޖީޙުލިބުނެވެ. އޭނާވަނީ އޮސްޓްރޭލިޔާއިން ނޭވަލްއާރކިޓެކްޗަރގެތަމްރީން ހޯއްދަވާފައެވެ. ވަޖީޙު މަސައްކަތް ކުރައްވަމުންގެންދަވަނީ މިނިސްޓްރީ އޮފް ޓްރާންސްޕޯރޓްގައެވެ. ރައީސް މައުމޫން އަރިހުގައި އަޅުގަނޑުމެންނަށް ދިމާވެގެންއުޅޭގޮތުގެވާހަކަ ދެންނެވުމުން، މަޝްރޫޢުގެމަސައްކަތަށް ވަޖީޙު ދޫކޮށްދެއްވިއެވެ.</p>

  <p class="right">އޭނާއާއި ކުރިމަތިވި އެންމެބޮޑުމަސްއަލައަކީ ދުވަހުމުސާރައަކަށް ވަޑިން އެއްބަސްކުރުމުގެ މަސްއަލައެވެ. ޑިޕްލޮމެޓިކްކޮށް މިމަސްއަލަ އޭނާނިންމެވިއެވެ. 100 ބޯޓު ބަނުމަށްފަހު، މަސްވެރިންނަށްވިއްކީ ބައިބަޔަށް (އިންސްޓޯލްމަންޓުން) ފައިސާދައްކާގޮތަށެވެ. އަގުފެށުނީ 80،000 ރުފިޔާއިންނެވެ. ނަމަވެސް ފަހުން 100،000 އަށް އިތުރުވިއެވެ. އެއީ އެކިއެކި ބަދަލުގެނައުމުގެ ސަބަބުންނާއި، އަގުތައް މައްޗަށްދިއުމުގެ ސަބަބުންނެވެ.</p>

  <p class="right">ވަރަށްމަދު މެޝިނަރީކޮޅަކާއި، އަތްމަތީ ޓޫލްސްކޮޅަކާއި ކަރަންޓު ޖެނެރޭޓަރާއިއެކު ފަށާފައިވާ މިބޯޓުޔާރޑު، މިފްކޯގެދަށުން އަދިވެސް އެބަމަސައްކަތްކުރެއެވެ. ދަތިތަކަކާއި ކުރިމަތިވީނަމަވެސް، މިއީ ހިނގަމުންދާ އެންޓަރޕްރައިސްއެކެވެ. ވަޒީފާގެ ފުރުޞަތު އިތުރުވެ، އަމިއްލަ މަސައްކަތްކުރުމުގެ ފުރުޞަތުލިބި، އަދި އެތަކެއްސަތޭކަ ދިވެހީންނަށް ރަނގަޅު އާމްދަނީއެއް ލިބޭތަނެކެވެ.</p>

  <p class="right">މިބޯޓުޔާޑުގައި ބަން ދޯނިތަކަކީ، ދިވެހިރާއްޖޭގެ މަސްވެރިކަމަށް އިންޤިލާބެއްގެނައި ދޯނިތަކެކެވެ. މިކަމުގެފައިދާ ޚާއްޞަގޮތެއްގައިކުރީ، ދިގުމުއްދަތެއްގައި އަގުދައްކައިގެން މިދޯނިތައް ގަންނަގޮތަށް ހަމަޖެއްސި ފަރާތްތަކަށެވެ. ދެވަނަޖީލުގެ މަރުކާ 2 ގެ ދޯނިތައް ކަނޑަށް ގަދަވެފައި މަސައްކަތް ކުރާމީހުންނަށް ފަސޭހަކަމާއިއެކު ދޯނިތެރޭގައި ޙަރަކާތްތެރިވެ އުޅުމުގެޖާގަ، ކުރީޒަމާނުގެ ދޯނިތަކާއަޅާބަލާއިރު މާތަނަވަސްކޮށްއޮތެވެ.</p>
</body>
</html>
