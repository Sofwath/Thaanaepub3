<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_37"></h1>

  <p class="right1">އެއަރޕޯރޓްގެމަސައްކަތް ހިނގަމުންދަނިކޮށް، ބިޓުމިން/ތާރު ހިފައިގެންއައި ބޯޓެއްކަމުގައިވާ "ސިޓީ އޮފް ވިކްޓޯރިޔާ" ފަރަށްއަރައިފިއެވެ. މިބޯޓުފުންކުރީ ދިވެހީންނެވެ. ބޯޓު މަރާމާތުކުރުމުގެ އަގެއްގެގޮތުގައި އިނގިރޭސި ސަރުކާރުން 40،000 ޕައުންޑްދިނެވެ. ބުންބާގެ މަޒޯގޮއަންގެ ޑޮކްގައި މަރާމާތުކުރުމަށްފަހު، އެބޯޓަށް "ދިއްފުށިމާދޫ" ގެނަމުން ނަންދެވުނެވެ. އެއީ މިބޯޓު އުރުނު ފަރުގެނަމެވެ.</p>

  <p class="right">މިއީ ދިވެހިދިދައިގެދަށުގައި ރަޖިސްޓްރީކުރެވުނު ފުރަތަމަބޯޓެވެ. އެމް.އެން.ޓީ.ސީ.ގެ ދެބޯޓު ކަމުގައިވާ "މޯލްޑިވް ސްޓާރ" އާއި "މޯލްޑިވް ކްރެސެންޓް" އޮންނަނީ ލަންޑަންގައި އިނގިރޭސިވިލާތުގެ ދިދައިގެދަށުން ރެޖިސްޓްރީކޮށްފައެވެ. އެމް.އެން.ޓީ.ސީ./ކޮޅުނބުގެ ދެބޯޓުގެގޮތުގައެވެ. މިކަން މިގޮތަށްކުރެވުނީ ސިލޯނަކީ ކުރިން އިނގިރޭސީންގެ އިސްތިޢުމާރީ ބާރުގެ ދަށުގައިއޮތް ޤައުމަކަށްވީތީއެވެ.</p>

  <p class="right">މިދުވަސްކޮޅުގެތެރޭގައި ރާއްޖޭގެ ފަރަކަށް އަރައިގެން، އަޅުގަނޑުމެން ފުންކުރި ބޯރާ ވިޔަފާރިވެރިންގެ ބަނގަލާބޯޓެއްވެސް ލިބުނެވެ. މިބޯޓު ބަރުކޮށްފައިހުރި މުދަލަކީ، ގޯންޏަށް އަޅާފައިހުރި ގޫޑުހަކުރެވެ. މިއީ އިންޑިޔާގެ ކުޗްގެ ޕޯރުބަންދަރުގައި އަޅައިފައިއޮއްވާ ކެނޑިގެން، ފަޅުވެރިންނާނުލައި އޮޔާއެކުގައި އައިސް ރާއްޖެއަށްއުރުނު ރިޔަލުގައިދުއްވާ ބަނގަލާބޯޓެކެވެ. މިބޯޓުފެނުނީ ރާއްޖޭގެ ފަރެއްކަމުގައިވާ ހދ. އަތޮޅުގެ އަދަރަންފަރަށް އުރިފައިހުއްޓައެވެ. އަޅުގަނޑުމެންނަށްހީވީ މިއީ ﷲ އަޅުގަނޑުމެންނަށް މިންވަރުކުރެއްވި ރަހުމަތެއްކަމަށެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_20.png" />

    <p class="caption">"މޯލްޑިވް ސްޓާރ" އޮންނަނީ އިނގިރޭސިވިލާތުގެ ދިދައިގެދަށުން ރެޖިސްޓްރީކޮށްފައި</p>
  </div>

  <p class="center1"></p>

  <p class="right">މިލިބުނު ބަނގަލާބޯޓަކީ ރިޔަލުގައިދަތުރުކުރާ އުޅަނދެކެވެ. އަދި އިންޑިޔާގެ ގުޖުރާތުގައި މައިއޮފީސްހުންނަ ބޯރާ ވިޔަފާރިވެރިއެއްކަމުގައިވާ ޔުސުފުއަލީ ގުލާމް ޙުސައިންގެ ބަނގަލާބޯޓު "ސަލާމަތި" ކަހަލަ ދެވަނަބޯޓެވެ. މިބޯޓު ފުންކޮށްގެން މާލެގެނެވި، ކަނޑާއިބެހޭ ޤާނޫނުގެދަށުން ދިވެހިސަރުކާރުގެ މިލްކަކަށްވީއެވެ. މިބޯޓަށް ދިންނަމަކީ "އަދަރަންފަރު"އެވެ.</p>

  <p class="right">ދަތުރުކުރާ ބޯޓެއްގެގޮތުގައި ދުވަސްތަކެއްވަންދެނަ "އަދަރަންފަރު" ބޭނުންކުރުމަށްފަހު، ބުންބާގެ މަޒޯގޮއަން ޑޮކްސްގައި މި ބޯޓުގައި ލިސްޓަރ ބްލެކްސްޓޯން އިންޖީނެއްއެޅީމެވެ. މިކަމަށް ގާތްގަނޑަކަށް 40،000 އެމެރިކާ ޑޮލަރު ޚަރަދުވިއެވެ. މިބޯޓުގައްޔާއި އަދި "ދިއްފުށިމާދޫ" ގައި އިންޖީނުއެޅުމަށް އިނގިރޭސި ސަރުކާރުން ކޮންމެވެސްވަރެއްގެ އެހީއެއްދިނެވެ. "އަދަރަންފަރު" ދަތުރުކުރީ މާލެއާއި ކޮޅުނބާއިދެމެދުގައި ތަފާތުބާވަތުގެ މުދާއުފުލުމަށެވެ. ބައެއްފަހަރު ހަކުރާއި ފުށް އުފުލިއެވެ. ހަނޑުލެއް ނުއުފުލައެވެ. "ދިއްފުށިމާދޫ" ގުޅުނީ އަޅުގަނޑުމެންގެ ގަލްފްގެވިޔަފާރި ދަތުރުތަކާއިއެވެ. މިބޯޓުގައި އަލިފާން ރޯވެގެން އެނދުމާއި ހަމައަށެވެ.</p>

  <p class="right">"އަދަރަންފަރު" ދަތުރުކުރަމުންގެންދިޔައީ، މާލެއާ ކޮޅުނބާ، ކޮޅުނބާ މާލެއާއި ދެމެދުއެވެ. ރާއްޖެއަށްގެންނަ ހަނޑޫ ފިޔަވައި އެހެންހުރިހާމުދަލެއް އުފުލަނީ މިބޯޓުގައެވެ. ދިވެހިންގެބޭނުމަށް ކަރާސީނުތެލާއި ޑީސަލްވެސް އުފުލަނީ މިބޯޓުގައެވެ. އެދުވަސްވަރު، ކަރާސީނުތެޔޮހުންނަނީ ހަތަރުގެލަނުގެ ޑަބިޔަލަށްއަޅާފައެވެ. ކޮންމެ ދެޑަބިޔަލެއްހުންނަނީ "ތެޔޮ މަނު"ކިޔާ ލަކުޑިފޮށިގަނޑެއްގައި ބަންދުކޮށްފައެވެ. ވަރަށްގިނަފަހަރު ޑަބިޔާ ދޯދިޔާކޮށް ހަދާފައިވާތީއާއި، ލަކުޑިފޮށިގަނޑު ހެދުމަށް ޖަހާމޮހޮރުގެސަބަބުން ތެޔޮލީކުވެއެވެ. ބައެއްފަހަރު ގެންނަތެލުގެ 10 އިންސައްތަ އަށްވުރެބޮޑަށް ގެއްލުންވެއެވެ.</p>

  <p class="right">އަޅުގަނޑުމެންގެ ބޯޓުފަހަރު ކޮޅުނބާއި، އިންޑިޔާއާއި، މެދުއިރުމައްޗާއިދެމެދު ގިނަގިނައިން ދަތުރުކުރަންފެށުމުން، 45 ގެލަނުގެ ހުސްފީފާ، އޭގައިވާދިޔާއެއްޗެހި ބޭނުންކޮށްނިމުމުން ލިބޭގޮތްވިއެވެ. މީގެހުސްފީފާ އެކަށީގެންވާ އަދަދަކަށް ކޮޅުނބަށް ދޫކޮށްލުމުން، އުކާލާމުދަލުގެގޮތުގައި ކަސްޓަމަށް ކުޑަޑިއުޓީއެއްދެއްކުމުން ކަސްޓަމުން ދޫކުރެއެވެ.</p>

  <p class="right">އެދުވަސްވަރު ކަރާސީނުތެލާއި ޑީސަލްދޫކުރަނީ ކޮޅުނބުގައިހުންނަ ޝެލް ކުންފުނިންނެވެ. ޝެލް ކުންފުނީގެ ފީފާ ސާފުކުރާޔާޑުގައި އަޅުގަނޑުމެންގެފީފާތައް ސާފުކޮށްދިނުމަށް އެމީހުންނާއިވާހަކަދައްކައިގެން ހަމަޖެއްސުނެވެ. މިފީފާތަކަށް ކަރާސީނު ތެލާއި ޑީސަލް އެޅުމަށްފަހު މާލެއަށް ކުރިންފޮނުވަމުންގެންދިޔަ ހަތަރުގެލަނުގެ ޑަބިޔަލުގެބަދަލުގައި ފޮނުވަންފެށީއެވެ. މިގޮތަށް ތެޔޮފޮނުވަން ފެށުމުން، ތެޔޮލީކުވުމުގެ ސަބަބުން ކުރިން ލިބެމުންދިޔަގެއްލުން ހުއްޓުވުނީއެވެ.</p>

  <p class="right">ތެޔޮޑަބިޔާ ގެނައުމުގެބަދަލުގައި 45 ގެލަނުގެފީފާއަށް ބަދަލުކުރުމުން، ރާއްޖޭގެ ވިޔަފާރިވެރިން އެކަމަކަށް މަރުހަބާއެއްނުކިޔައެވެ. އެއީ އާދަވެގެން އުފުލަމުންގެންދިޔަ ޑަބިލޔަލަށްވުރެ ފީފާތައް ބަރުވުމުން އެއްތަނުން އަނެއްތަނަށް އުފުލަން އުދަނގޫވާތީއެވެ. ފީފާ ގަންނަމީހުން އޮޑީގައި ވަލެއްއައްސައިގެން، ފީފާ ކަފުޖަހައިގެން ކަނޑުގައި ގެންދިޔުމަށްފަހު އަތިރިމައްޗަށް ނުވަތަ ގޮނޑުދޮށަށް ފީފާ ބީއްސާލުމަށްފަހު، ފީފާގައި ހުންނަތެޔޮ ވިއްކަނީއެވެ. ހުސްފީފާ އަނބުރާ މާލެގެންނަނީއެވެ.</p>

  <p class="right">މިގޮތުން އަނބުރާގެންނަފީފާ ހުންނަނީ ގެނައުމުގެތެރޭގައި ބަނޑިވެ، އަދި ލޮނުވަޔަށްހާމަވުމުގެސަބަބުން ދަބަރުޖަހާފައެވެ. ހުސްފީފާތައް އަބުރާފޮނުވަނީ ކޮޅުނބަށެވެ. އެއީ ސާފުކުރުމަށާއި އަލުންތެޔޮއެޅުމަށެވެ. މިފީފާތައް ދެތިންހަތަރުފަހަރު ބޭނުންކުރުމަށްފަހު އުކާލަނީއެވެ. މިގޮތުން ތެޔޮމަނު ގެނައުން ހުއްޓާލައި އަދި ލީކްވުމުގެސަބަބުން ވަމުންދިޔަގެއްލުންވެސް ހުއްޓުނީއެވެ.</p>

  <p class="right">ދެންއެޅިފިޔަވަޅަކީ "އަދަރަންފަރު" ގައި ބޮޑެތި ތާނގީ ހަރުކުރީއެވެ. އެއީ ކަރާސީނު ތެލާއި ޑީސަލް ކޮޅުނބުގައި ބައުޒަރގައި ގެނެސް، މާލެއަށްއަންނަ ހުރިހާއުޅަނދުފަހަރުގެ އޭޖަންޓުންނާއި ސްޓެވެޑޯރއިން ކަމުގައިވާ ޝިޕިންގ ޑިޕާރޓްމެންޓްގެބަނޑުގައި އުފުލައި ބޯޓުގައިހަރުކުރި ތާނގީތަކަށް އަޅަނީއެވެ.</p>

  <p class="right">ތެލަކީ އަލިފާނުގެޙާދިސާތައްހިނގުން ވަރަށްގާތް އެއްޗަކަށްވާތީ، އެއީވަރަށްނުރައްކާތެރި އެއްޗެކެވެ. ގެންނަ ތެޔޮ އެންމެ ފުރަތަމަ ބަހައްޓާފައިހުންނަނީ ވަޒީރުލްއަޢުޒަމްގެ އޮފީހާއިޖެހިގެންހުންނަ ކުރީގެ ކަސްޓަމް އިމާރާތުގައި ހުރި "ތެޔޮ ތާނގީފާރމް"ގައެވެ. 15،000 ގެލަނާއި، 20،000 ގެލަނުއެޅޭ، ސިލިންޑަރުގެ ސިފައަށްހުރި ތިންތާނގީ ކޮޅުނބުގައި ހެދުމަށްފަހު، މާލެގެނެސް ތާނގީފާރމްގައި ބެހެއްޓުނެވެ.</p>

  <p class="right">އަދަރަންފަރުން ބާލާތެޔޮ، ތާނގީތައްހުރިތަނަށް ގެނައުމަށްފަހު، ތާނގިތަކަށް ތެޔޮޕަންޕްކުރަނީއެވެ. ތެޔޮ ވަގަށްނެގިޔަނުދިނުމަށްޓަކައާއި އަދި އަލިފާނުގެޙާދިސާއެއް ހިނގިޔަނުދިނުމަށްޓަކައި، ތެޔޮތާނގީތަކުގެކައިރީގައި 24 ގަޑިއިރު ސިފައިން ފޯރިމަރައެވެ. މިބޮޑެތިތާނގީތަކުން 45 ގެލަނުގެ ފީފާތަކަށް ތެޔޮއެޅުމަށްފަހު ރަށްރަށަށް ތެޔޮގެންދިޔުން ހިނގަމުންދިޔައެވެ.</p>

  <p class="right">ކޮންމެމަހަކު 25 ނުވަތަ 30 ހުސްފީފާ މާލެއަށްގެނެވެއެވެ. އެއީ އަޅުގަނޑުމެންގެ ބޯޓުފަހަރުގައި ބޭނުންކުރާ ތެޔޮހުސްވީމާލިބޭ ފީފާތަކެވެ. އަދި މިކަމުގެސަބަބުން ރާއްޖެތެރޭގެ ރަށްރަށަށް ތެޔޮގެންދަންލިބޭ ފީފާތަކުގެތެރެއަށް މިބައި އިތުރުވެއެވެ.</p>

  <p class="right">ފަހުން، ތެޔޮތާނގީތައް ހުރިތަނުން އިންޖީނުގެއަށް ހޮޅިއަޅައި، އަދި އިންޖީނުގޭގައި ހުންނަ ތެޔޮތާނގީތަކަށް، ކަރަންޓް ޖެނެރޭޓަރުތަކުގައި ބޭނުންކުރުމަށް، ތެޔޮޕަންޕްކުރަން ފެށުނެވެ. އެދުވަސްވަރުގެ ބޭނުންތަކަށް ފުދޭވަރަށް، ވަރަށްކުޑައަގެއްގައި، އެއްވެސްމަސްއަލައެއް ނުވަތަ ނުރައްކާތެރިކަމަކާއި ދިމާނުވެ، ތެޔޮ ފޯރުވައިދިނުމުގެނިޒާމެއް ޤާއިމްކުރެވި އޮމާންކަމާއިއެކު ހިނގަމުންދިޔައެވެ.</p>

  <p class="right">ތެލުގެ ބޭނުން އިތުރުވެގެންދިއުމުން، ތެޔޮތާނގީތައް މާލޭގެ ހުޅަނގުފަރާތުގައި އަލަށް ހިއްކިބިމަށް ބަދަލުކުރެވުނެވެ. އިތުރު ތާނގީތައްވެސް ހަރުކުރެވުނެވެ. އެންމެފަހުން ތާނގީތައް ފުނަދުއަށް ބަދަލުކުރެވުނީއެވެ. އައްޑުއަތޮޅު ގަމުގައި އާރ.އޭ.އެފުން ބޭނުންކޮށްފައިވާ 1،500 ޓަނުގެ ގެއްލުންލިބިފައިވާ ތިންތާނގީ ރޫޅާލައިގެން، އެމް.އެސް.އެލް.ގެ ބޯޓުފަހަރުގައި ކަފުޖަހައިގެން މާލެގެނެސް މަރާމާތުކުރުމަށްފަހު، އަލުންރާވައި ފުނަދޫގައި ބެހެއްޓީއެވެ.</p>

  <p class="right">ފުނަދޫގައިވަނީ އިތުރުމަސައްކަތްތަކެއްކުރެވިފައެވެ. ފުނަދޫގައި ޓޭންކްފާރމް ވަށައިގެންވަނީ ރީޓެއިނިންގ ފާރެއްލެވިފައެވެ. މިއީ ތާނގީތަކުން ކިތަންމެކުޑަނަމަވެސް ތެޔޮފޮދެއް ލީކްވެގެން މޫދަށްދިޔަނުދިނުމަށްޓަކައެވެ. ފުނަދޫ އަދިވެސް ބޭނުންކުރެވެނީ ދިވެހިރާއްޖޭގެ ތެޔޮބަހައްޓާރަށް ނުވަތަ ތެޔޮޓަރމިނަލްގެ ގޮތުގައެވެ.</p>

  <p class="right">އިނގިރޭސިސަރުކާރުގެ ފަރާތުން އަޅުގަނޑުމެންގެ ބޯޓުފަހަރުގެ މަސައްކަތަށް މަދުމިންވަރެއްގެ އެހީ ފޯރުކޮށްދީފައިވެއެވެ. މާލެ އާއި ކޮޅުނބާއި ދެމެދުގައި ބޭނުންކުރުމަށް 500 ޑީ.ޑަބްލިޔޫ.ޓަންގެ ބޯޓެއް، "އަދަރަންފަރާއި" "އުތީމު"ގެ ބަދަލުގައި ހޯދުމަށް އަޅުގަނޑުމެން އެދުނީމުއެވެ. ދިވެހިރާއްޖޭގައި ކަނޑުގެ ދަތުރުފަތުރާއިބެހޭ ޤަވާއިދުތަކެއް އެކަށައެޅިފައިނުވުމާއި، އަދި ދިވެހިރާއްޖެއަކީ އައި.އެމް.އޯ. (އިންޓަރނެޝަނަލް މެރިޓައިމް އޯގަނައިޒޭޝަން) ގެ މެންބަރަކަށްނުވާތީ، ދިވެހިދިދައިގެދަށުގައި ބޯޓެއް ރެޖިސްޓަރީއެއް ނުކުރެވެއެވެ. އިނގިރޭސީން ހުށަހެޅީ، ދިވެހިސަރުކާރުގެ ފަރާތުން އިނގިރޭސިވިލާތުގައި ކުންފުންޏެއް ހަދައި، ބޯޓު އިނގިރޭސިދިދައިގެ ދަށުގައި ރެޖިސްޓްރީ ކުރުމަށެވެ.</p>

  <p class="right">މިބޭނުމަށްޓަކައި މޯލްޑިވްސް އިންވެސްޓްމަންޓް ލިމިޓެޑް ކިޔާކުންފުންޏެއް އިނގިރޭސިވިލާތުގައި އުފެއްދުނެވެ. މިކުންފުންޏަކީ ދިވެހިސަރުކާރުގެ 100 އިންސައްތަ ޙިއްޞާއޮތް ކުންފުންޏެކެވެ. އަދި އެކައުންޓިން ކުންފުންޏެއް ކަމުގައިވާ ޓަރކުއޯންޑް ޔަންގްސް އެންޑް ކޮންޕެނީ (ބައިނަލްއަޤްވާމީ އެކައުންޓިން ކުންފުންޏެއް) އަކީ މިކުންފުނީގެ ސެކްރެޓަރީ އަދި އޮޑިޓަރުންކަމުގައި އައްޔަންކުރެވުނެވެ.</p>

  <p class="right">"މޮންޑާރާ" ކިޔާ ބޯޓެއް ގަނެ، އެއަށް "މޯލްޑިވް މެރިނަރ" ގެ ނަންކިޔައި، ދިވެހިސަރުކާރުގެ ފަރާތުން، 1967 ވަނައަހަރު އަލަށްއުފެއްދުނު މޯލްޑިވްސް ޝިޕިންގ ލިމިޓަޑް (އެމް.އެސް.އެލް.)އަށް ދެއްވިއެވެ. ހަމަމިއާއިއެކު 3،000 ޓަނުގެ އެހެން އުޅަނދެއް،"މޯލްޑިވް މޭއިލް" އިނގިރޭސިސަރުކާރުގެ އެހީގެދަށުންގަނެ، އެމް.އެސް.އެލްއާއި ހިންގުންޙަވާލުކުރެވުނެވެ.</p>

  <p class="right">މިދެބޯޓަކީ މޯލްޑިވްސް އިންވެސްޓްމަންޓް ލިމިޓަޑްގެ މިލްކުވެރިކަމުގެދަށުގައިވާ ދެބޯޓެވެ. އަދި ދަތުރުކުރަނީ އިނގިރޭސިދިދައިގެ ދަށުގައެވެ. "މޯލްޑިވް މޭއިލް"ގައި އަލިފާންރޯވެ އަނދައިގެން ފެތުނީއެވެ. މިބޯޓުގެއަގު އިންޝޫރަންސުން ލިބުނެވެ. "މޯލްޑިވް މެރިނަރ" އެތަކެއްއަހަރު ދުއްވުމަށްފަހު ކަރާޗީއަށް ކަފުޖަހައިގެން ގެންނަނިކޮށް 1980 ވަނައަހަރު އަޑިއަށްދިޔައީއެވެ. މިއީ އިންޝުއަރކޮށްފައިވާ ބޯޓެއްނޫނެވެ.</p>

  <p class="right">އެހެންޤައުމުތަކާ މުޢާމަލާތުކުރުމުގައި، އަޅުގަނޑުމެންނަށް ޙަރަކާތް ނުކުރެވޭފަދަ ގޮތަކަށް އެޅުވިފައިވާ ކަސްތަޅަކަށް އިނގިރޭސީންގެ "ޙިމާޔަތް" ވެފައިވާތާ އެތައްދުވަހެއްވެއްޖެއެވެ.</p>

  <p class="right">1965 ވަނައަހަރު މިނިވަންކަންލިބުނުއިރު، އަޅުނގަނޑުހުންނަނީ ކޮޅުނބުގައެވެ. އަޅުނގަޑުގެ މަޤާމަކީ ވަޒީރުލްއަޢުޒަމްގެ އޮފީހުގެ ޚާއްޞަވަކީލުކަމެވެ. އެއީ ނާޞިރު އުފެއްދެވި މަޤާމެކެވެ. ކޮޅުނބުގައި ހުރިއޮފީސް، ދިވެހިރާއްޖޭގެ ހައިކޮމިޝަންއަށް މިހާރު ބަދަލުވުމުން، މިއޮފީހުގެ ފަސޭހަތައް ބޭނުންކޮށްގެން، އަޅުގަނޑު ދިވެހިރާއްޖޭގެ އެކިއެކި ޚާއްޞަ މަޝްރޫއުތަކުގެ މަސައްކަތްކުރުމަށްޓަކައެވެ. އެމަޤާމުގައި އަޅުގަނޑުހުރީ 18 ޑިސެމްބަރ 1961 އިން ފެށިގެން 27 ނޮވެމްބަރ 1967 އާއި ހަމައަށެވެ.</p>

  <p class="right">ދިވެހިރާއްޖެއަށް މިނިވަންކަން ލިބުމަށްފަހު، ހިނގި ކުރީކޮޅުގެ އަހަރުތަކުގައި، އަޅުގަނޑުމެންގެ "ދިރިތިބުމަށް" އަޅުގަނޑުވަރަށް ބުރަކޮށް ކޮޅުނބުގައި މަސައްކަތްކުރީމެވެ. ނަތީޖާއެއްގެގޮތުން އަޅުގަނޑުމެންނަށް ހުވަފެނުންވެސް ފެނިފައިނުވާވަރުގެ ތިޔާގިކަންލިބުނެވެ.</p>

  <p class="right">މޯލްޑިވްސް ނެޝަނަލް ޓްރޭޑިންގ ކޯރޕަރޭޝަން (ސިލޯން) ލިމިޓަޑް (އެމް.އެން.ޓީ.ސީ./ ކޮލޮމްބޯ) އުފެއްދިވާހަކަ އަޅުގަނޑު ކުރީގައިދަންނަވާފައިވާނެއެވެ. މިއީ އެމް.އެން.ޓީ.ސީ./ މާލޭގެ 75 އިންސައްތަ ޙިއްޞާއޮތް ކުންފުންޏެކެވެ. އަދި ފަހުން އެމް.އެން.ޓީ.ސީ./ މާލެ މެދުވެރިކުރައްވައިގެން، ދިވެހިސަރުކާރުން މިކުންފުނީގެ 100 އިންސައްތަ ހޯއްދެވިއެވެ.</p>

  <p class="right">އެމް.އެން.ޓީ.ސީ.(ސިލޯން) ލިމިޓަޑްއިން 1959 ވަނައަހަރު "މޯލްޑިވް ކްރެސެންޓް" ގަތްވާހަކައާއި އެބޯޓު "މޯލްޑިވް ސްޓާރ" އާއެއްގޮތަށް އިނގިރޭސިވިލާތުގައި ރެޖިސްޓްރީކުރިވާހަކަ އަޅުގަނޑުވާނީ ކުރީގެބާބެއްގައި ދަންނަވާފައެވެ. އެއީ ސިލޯނަކީ ކުރިން އިނގިރޭސީންގެ އިސްތިޢުމާރީބާރުގެދަށުގައި އޮތްރަށަކަށްވާތީއާއި، ކޮމަންވެލްތުގެ މެންބަރަކަށްވާތީއެވެ. އެހެންކަމުން ސިލޯނު ކުންފުންޏެއްގެ މިލްކުވެރިކަމުގެދަށުގައި، އިނގިރޭސިދިދައިގެދަށުގައި ދުއްވިދާނެއެވެ. މިބޯޓު ސިލޯނުގެ މިލްކުވެރިކަމުގެދަށުގައި ގަތް މައިގަނޑުސަބަބަކީ، ދިވެހިރާއްޖޭގައި ކަނޑު ދަތުރުކުރުމާއިބެހޭ އެއްވެސް ޤާނޫނެއް، ޤަވާއިދެއް ނުވަތަ އުޞޫލުތަކެއް ހެދިފައިނުވުމެވެ.</p>

  <p class="right">ސިލޯނުގައިވެސް އެދުވަސްވަރު ބޯޓު ރެޖިސްޓްރީކުރުމާއިބެހޭ ޤާނޫނާއި ޤަވާޢިދު ހެދިފައިނުވާތީ، އިނގިރޭސިދިދައިގެ ދަށުގައި ރެޖިސްޓްރީކުރަނީއެވެ. ސިލޯނުސަރުކާރުގެފަރާތުން އެމް.އެން.ޓީ.ސީ. / ކޮލޮމްބޯގެ ފަރާތުން ބޯޓުދަތުރުގެކަންތައް އިތުރަށް ފުޅާކުރިއަކަނުދިނެވެ. އެއީ ސިލޯނުގެ ޤައުމީ ޝިޕިންގ ކުންފުންޏެއް ހަދާތީއެވެ.</p>

  <p class="right">ދިވެހިރާއްޖެއަށް މިނިވަންކަން ލިބުމާއިގުޅިގެން، ދިވެހިދިދައިގެދަށުގައި ބޯޓުފަހަރު ރެޖިސްޓްރީކުރަން ނިންމީމެވެ. ދިވެހިރާއްޖޭގައި ކަނޑުދަތުރުކުރާ އުޅަނދުތަކާއިބެހޭ އަސާސީ ޤާނޫނުތަކެއް މިހާހިސާބަށް އާދެވުނުއިރު ހެދިފައި ހުރުމުންނެވެ.</p>

  <p class="right">މިކަމުގެ ނަތީޖާއަކީ، 1967 ވަނައަހަރުގެ މެއިމަހުގެ 9 ވަނަދުވަހު އާކުންފުންޏެއް މާލޭގައި ރަޖިސްޓްރީކުރުމެވެ. މިކުންފުންޏަކީ މޯލްޑިވްސް ޝިޕިންގ ލިމިޓަޑް (އެމް.އެސް.އެލް.)އެވެ. މިކުންފުނި އުފެދުނުއިރު ސަރުކާރުން އެއްވެސް އެހީއެއް ނުވަތަ ރައުސުލްމާލަށް ފައިސާއެއް ދެއްވާފައެއްނުވެއެވެ.</p>

  <p class="right">މިވިޔަފާރިފެށުމުގެ މައިގަނޑުހުރިހާކަމެއް، ފަށާ ކުރިއަށްގެންދިޔަމީހަކީ އަޅުގަނޑުކަމުގައިވީނަމަވެސް، އަޅުގަނޑުގެގާތުގައި ބައްޕަ ބުނުއްވާފައިވާފަދައިން އެމް.އެސް.އެލް.ގެ ޗެއަރމަން ނުވަތަ މެނޭޖިންގ ޑިރެކްޓަރގެ މަޤާމު އަޅުގަނޑު ޤަބޫލެއްނުކުރަމެވެ. ނަމަވެސް އަޅުގަނޑަކީ ޑިރެކްޓަރ އަދި ހިންގުމާއި ޙަވާލުވެހުރި އޮފިސަރ އިން ޗާރޖް އެވެ.</p>

  <p class="right">މިހާރުމިނިވަން ދިވެހިރާއްޖެއަށް އަޅުގަނޑުމެންގެ އަމިއްލަ ބޯޓުފަހަރު ގެންގުޅެންޖެހުނީ މަޖުބޫރުވެގެން ނުވަތަ ޙާލަތު ނިޔާކުރިގޮތުންނެވެ. މިކަންވީ ވަރަށްކާމިޔާބުކަމަށެވެ. ކާމިޔާބުވީވަރުން، ދިވެހިރާއްޖެ އެކަހެރިވެފައި އޮތުމުން ސަލާމަތްކޮށްދިނީ މިކުންފުނީގެ ފަރާތުންނެވެ. އެމް.އެސް.އެލް.ގެ ބައިނަލްއަޤްވާމީ ދާއިރާގެ ދަތުރުތައް، ދެކުނުއޭޝިޔާއިން މެދުއިރުމައްޗަށް، އަދި ދެކުނުއިރުމަތީއޭޝިޔާއާއި ހަމައަށްއޮތެވެ. ދިވެހިރާއްޖޭގެ މިބޯޓުފަހަރު އިޤްތިޞާދީ އަދި އިޖްތިމާޢީ ތަރައްޤީގައި މައިގަނޑުދައުރެއް އަދާކުރިއެވެ.</p>

  <p class="right">މިކުންފުނީގެ މައިގަނޑުމަޤްޞަދަކީ، މާލެއަށް މުދާއުފުލުމުގެ ކަންކަންކޮށްދިނުމެވެ. ދިވެހިރާއްޖޭގެފަރާތުން ޝިޕިންގއަކީ އާމްދަނީހޯދުމަށް ވިސްނާފައިވާކަމެއްނޫނެވެ. މިއީހަމައެކަނި ކާބޯތަކެއްޗާއި އެހެނިހެންމުދާ، ދަ ޓައިމްސްއިން ބުނެފައިވާ "ބައިބައިވެފައިވާ ދައުލަތް" އަށް ގެނެސްދިނުމުގެމަގު ހުޅުވާފައިބޭއްވުމަށް ދެވުނުޚިދުމަތެކެވެ.</p>

  <p class="right">ބޭރުބޯޓުފަހަރުން ދިވެހިރާއްޖެއަށް މުދާގެނެސްދިނުމުގެ ޝައުޤުވެރިކަމެއްނެތެވެ. ދެކޮޅަށްމެ އުފުލަންލިބޭނެ މުދަލުގެމަދުކަމުންނެވެ. ބޮލަކަށްޖެހޭ އާމްދަނީވެސް ވަރަށްކުޑައެވެ. އަހަރަކު ގާތްގަނޑަކަށް 20 ނުވަތަ 30 އެމެރިކާ ޑޮލަރެވެ. ވަރަށް ކުދިރަށްތަކަށްވެފައި، ބޭނުންތައްވެސް މަދުކަމުގައިވާތީ ދިވެހިރާއްޖެއަށް މުދާގެނައުމަކީ ފައިދާއެއްވާނެ ވިޔަފާރިއަކަށްނުވާތީއެވެ. ދިވެހިސަރުކާރަށާއި އަޅުގަނޑަށްވެސް މިކަންއެނގެއެވެ. ނަމަވެސް މިހުރިހާދަތިތަކުގެ ތެރޭގައިވެސް ދިވެހިރާއްޖެއަށް ބޭނުންވާމުދާ ކޮންމެވެސްގޮތަކުން ގެންނަންޖެހެއެވެ.</p>

  <p class="right">އެމް.އެން.ޓީ.ސީ. / ކޮޅުނބުގައި އަޅުގަނޑު ކުރަމުންގެންދާ ބޯޓުފަހަރު ޗާރޓަރަށްދިނުމުގެ މަސައްކަތުން ލިބޭއާމްދަނީގެ ބޭނުންކޮށްގެން އިތުރުބޯޓު ގަންނަންޖެހެއެވެ. މިކުންފުނީގެ މިލްކުވެރިކަމުގެދަށުގައިވާ "މޯލްޑިވް ސްޓާރ" ގެ މިލްކުވެރިކަން އެމް.އެސް.އެލް.އަށް ބަދަލުކުރީމެވެ. މިބަދަލުކުރުމުން ނޭޝަނަލް ޙިއްޞާގެ ރައުސުލްމާލަށް 793،153 އެމެރިކާ ޑޮލަރު ލިބުނެވެ.</p>

  <p class="right">މިއީ ވަރަށްކާމިޔާބު ޝިޕިންގލައިނެއްގެފެށުމެވެ. އަދި ދިވެހިސަރުކާރުގެ ޚަޒާނާއިން އެންމެލާރިއެއްވެސް އެމް.އެސް.އެލް.އަށް ލިބިފައިނުވާނެކަން އަޅުގަނޑަށް ވަރަށްފަޚުރުވެރިކަމާއިއެކު ދެންނެވިދާނެއެވެ. މީގެއިތުރުން، ދިވެހިޚަޒާނާއަށް އެމް.އެސް.އެލް.އިން ދިންއެހީއާއި، އަދި އިތުބާރުކުރެވޭ މުދާގެނައުމުގެޚިދުމަތަކީ ދިވެހިޤައުމަށް މިލިބުނު ކާމިޔާބުގެ ސަބަބޭ ދެންނެވިދާނެއެވެ.</p>

  <p class="right">މިއީ ހަނދާންނެތޭކަންކަމެވެ. ޚާއްޞަކޮށް ފަހުގެޖީލުތަކުންނެވެ. އަޅުގަނޑުމެންނަށް އަދި ނުއުފަންނަ ދަރީންނަށް ފާގަތި މުސްތަޤްބަލެއް ހޯދައިދިނުމަށް އަޅުގަނޑުމެން ވަރަށްދަތީގައި މަސައްކަތްކުރަމުން ގެންދިޔައިރު، އެޖީލުތައް އަދި ދިރިއެއްނެތެވެ. ކައިރިމާޒީގައި މިވޭތުވިއަހަރުތަކުގައި އެމް.އެސް.އެލް.އާއި ދިމާއަށް ވަރަށްގިނަ ފާޑުކިއުންތައް އަމާޒުވަމުންއެބަދެއެވެ. އެއީ ދިވެހިރާއްޖެއަށް އެންމެބޭނުންޖެހުނުދުވަސްވަރު ލިބެމުންދިޔައާމްދަނީ ނުވަތަ ފައިސާހޯދުމުގައި ޙަރަކާތްތެރިވަމުންދިޔަ ބޮޑު އަދި ކާމިޔާބު ޝިޕިންގލައިންކަމުގައި މިހާރު ނުވާތީއެވެ.</p>

  <p class="right">1960 ގެއަހަރުތަކުގައި ބޯޓުދެލިއަންދައިގެންދުއްވި ބޯޓުފަހަރުވަނީ، އިންޖީނުއެޅިއުޅަނދުފަހަރަށް ބަދަލުވެފައެވެ. އަގުތައް ވަރަށްމައްޗެވެ. ތަރައްޤީވެފައިވާ ޤައުމުތަކުން އިންޝޫރަންސްވަނީ މަތިކޮށްފައެވެ. އަދި ބާބޯޓުފަހަރުހޯދުމަށް އިޞްލާޙުކޮށްފައިވާ ޤަވާއިދުތައްވަނީ އުވާލެވިފައެވެ. މިކަން މިހެންވީ، ހުޅަނގުގެޤައުމުތަކުން އިރުމަތީގެޤައުމުތަކާއި އިންސާނީވަޞީލަތުގެ (މަސައްކަތުގެ) އަގުތަކުގައި ވާދަވެރި ނުވެވޭތީ، އެހެންގޮތަކުން ކުރިއެރުމެއް ހޯދުމަށެވެ.</p>

  <p class="right">އެމް.އެސް.އެލް.އޮތީ އަގުބޮޑުބޯޓުފަހަރު ގަނެވޭފަދަ ޙާލަތެއްގައެއްނޫނެވެ. އެއިރު އަޅުގަނޑުމެންގެ އުދަރެސް ވަރަށްހަންޏެވެ. އަދި އަޅުގަނޑުމެންގެ ވަޞީލަތްތައްމަދެވެ. ދިވެހިރާއްޖެއަކީ ބަޔަކުދަންނަ ޤައުމެއްނޫނެވެ. އަދި ބައިނަލްއަޤްވާމީ ފައިސާގެމާރުކޭޓުގެ ބޭންކަކުން ދަރަންޏަށް ފައިސާނެގުމުގެ ފުރުޞަތެއްނެތެވެ. ޒަމާނީ ތަނަކަށްހެދުމަށް ފުޅާކުރުމަށް އަޅުގަނޑުމެންނަށް ވަރަށްގިނަ ހުރަސްތަކަކާއި ކުރިމަތިލާންޖެހެއެވެ. ފައިސާގެ، ނުވަތަ ކްރެޑިޓަށް (ދަރަންޏަށް) މާރުކޭޓެއްނެތެވެ.</p>

  <p class="right">މިހެން ކަންކަންހުރިނަމަވެސް އަޅުގަނޑުމެން ގެންދިޔައީ މަސައްކަތްކުރަމުންނެވެ. ކުޑަދެއުޅަނދުން ފަށައިގަތް މަސައްކަތް ("މޯލްޑިވް ސްޓާރ" އާއި "މޯލްޑިވް ކްރެސެންޓް") 15 އަހަރުގެ މުއްދަތުގެތެރޭގައި 40 އުޅަނދުގެ ބޮޑު ޤައުމީޝިޕިންގލައިންއަކަށް އެމް.އެސް.އެލް.ވިއެވެ. އެމް.އެސް.އެލް.ގެ ހިންގުން ފުޅާކުރީ، ކުންފުނިންލިބުނު ފައިދާއިންނާއި ދަރަނީގެގޮތުގައި ހޯދިފައިސާއިންނެވެ. ދިވެހިސަރުކާރަކުންނޫނެވެ. ކުންފުންޏަށްލިބުނު އެންމެބޮޑުފައިދާ، 7.443 މިލިއަން އެމެރިކާ ޑޮލަރު، ލިބިފައިވަނީ 1980 ވަނައަހަރުއެވެ.</p>
</body>
</html>
