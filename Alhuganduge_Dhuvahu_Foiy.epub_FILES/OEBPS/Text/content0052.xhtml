<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <p class="right1"> </p>

  <p class="right">ދިވެހިރާއްޖޭގެ އުދަރެސް ރާއްޖެއިންބޭރުގައި ފުޅާކުރުމުގެ މަސައްކަތް އަޅުގަނޑު ކުރަމުންގެންދިޔައިރު، މާލޭގައި ދިރިއުޅުމުގެ ކަންތައްތައްދިޔައީ ދަތިވަމުންނެވެ. ދުނިޔޭގެބާޒާރުގައި ތަކެތީގެއަގުބޮޑުވަމުންދިޔުމުގެ ނަތީޖާއަކީ، ޢާއްމު ދިވެހިރައްޔިތަކަށް ހަނޑޫ، ހަކުރުފަދަ ބަނޑުފުރާނަ މުއްތިކުރާނެތަކެތިދިޔައީ އަގުބޮޑުވަމުންނެވެ. (އެއީ އެދުވަސްވަރުގެ ތެލުގެއަގަށް އަންނަމުންދިޔަ ބަދަލުތަކާއި ގުޅިގެންނެވެ.)</p>

  <p class="right">ޢާއްމުކޮށް ކަންކަމާއިނުބެހި މަޑުމަޑުންހުންނަ ދިވެހިރައްޔިތަކަށްވަނީ، ހަތަރުއުދަރެސްފެނުޖެހޭހިސާބަށް ގޮސްފައެވެ. 1974 ވަނައަހަރުގެ ޖޫންމަހުގެ 13 ވީ ބުރާސްފަތިދުވަހު، ކާބޯތަކެތީގެ އަގުއުފުލެމުންދިޔުމާއި، އަދި މާލޭގައި ދިރިއުޅޭމީހުންގެ ފަރުދީ މިނިވަންކަމަށް ހުރަސްއެޅިފައިވާތީ، މިކަންކަމާދެކޮޅަށް ބަޔަކުއެއްވިއެވެ.</p>

  <p class="right">މީހުންތައް ކަންޓްރޯލްކުރުމަށްޓަކައި، ސިފައިން ވައިގެތެރެއަށް ބަޑިޖެހިއެވެ. މީހަކަށް ގެއްލުމެއްނުލިބެއެވެ. އަދި ވަރަށްއަވަހަށް މީހުންކަންޓްރޯލްވެއްޖެއެވެ. ރައީސް ނާޞިރާއި އަދި ކެބިނެޓްގެބޭފުޅުން އެތަނަށްވަޑައިގެންނެވިއިރު، ހަމަނުޖެހުންވަނީ ނިމުމަކަށް އައިސްފައެވެ. ފެންނަފެނުމަށް މިކަންހީވީ، އެއްވެސްޤަޞްދެއް ނުވަތަ ރޭވުމަކާއިނުލައި ރައީސް މަޤާމުން ދުރުކުރުމަށް ގެންނަންއުޅުނު އިންޤިލާބެއްހެންނެވެ. ނަމަވެސް ފަހުންއިވުނުގޮތުގައި، މިކަމުގެފަހަތުގައި ބައެއްގެ ރޭވުންތަކެއް އޮތުމަކީ ވަރަށްއެކަށީގެންވާކަމެކެވެ.</p>

  <p class="right">އެތައްބަޔަކު ބަންދުކުރެވުނެވެ. މިގޮތުން ހައްޔަރުކުރެވުނު ފަރާތްތަކުގެތެރޭގައި، މައުމޫން ޢަބްދުލް ޤައްޔޫމްވެސް ހިމެނިވަޑައިގަތެވެ. މައުމޫނު ޖަލަށްލެވުނީ ތަޙުޤީޤެއް ކުރުމެއްނެތިއެވެ. 50 ދުވަސްފަހުން މައުމޫން ޖަލުބަންދުންދޫކޮށްލައްވައި، ވަޒީރުލްއަޢުޒަމް އޮފީހުގެ ވަކީލެއްގެމަޤާމަށް ހަމަޖެއްސެވިއެވެ. މިއީ ވަރަށްކުރުމުއްދަތެއްގެ ވަޒީފާއެކެވެ. ސަބަބަކީ، 1975 ވަނައަހަރުގެ މާރޗްމަހުގެތެރޭގައި، ވަޒީރުލްއަޢުޒަމް އަޙްމަދު ޒަކީވެސް އަރުވާލެވުނީތީއެވެ. އެމަނިކުފާނު ފުރަތަމަހުންނެވީ ދޫނިދޫގައެވެ. އޭގެފަހުން ފުވައްމުލަކުގައެވެ.</p>

  <p class="right">ސަރުކާރުގެ މަޤާމުތަކަށް ނާޞިރު ބަދަލުތަކެއްގެންނެވިއެވެ. އޭގެތެރޭގައި، ރައީސުލްޖުމްހޫރިއްޔާގެ ނާއިބުންގެ ފަސްމަޤާމު އުފެއްދެވިއެވެ. މިފަސްމަޤާމުގެތެރެއިން އެއްމަޤާމަށް އަޅުގަނޑު ހަމަޖެއްސުވުމަކީ އަޅުގަނޑަށް ވަރަށްސިހުންލިބުނުކަމެކެވެ. އަޅުގަނޑަށް އެމަޤާމުގެކުރިއެރުންދެއްވީ ކީއްވެގެންތޯ ނާޞިރުގެ އަރިހުގައި އަޅުގަނޑު ދެންނެވީމެވެ. ޖަވާބުގައި ވިދާޅުވީ އެމަނިކުފާނަކީ ކަންތައްތަކާއިމެދު މަޝްވަރާކުރައްވާ ނުވަތަ ލަފާއައްސަވާބޭފުޅެއް ނޫންކަމަށެވެ. އަޅުގަނޑަށް މަޖްބޫރުވީ މިކަންޤަބޫލުކުރާށެވެ. އަޅުގަނޑުގެ މައިގަނޑު މަސައްކަތަކީ، ބޯޓުފަހަރާއި ވިޔަފާރިކަމަށްވީނަމަވެސް، އަޅުގަނޑާ ވަރަށްގިނަ ޚާއްޞަ މަސައްކަތްތައް ޙަވާލުވިއެވެ.</p>

  <p class="right">މީގެތެރެއިން އެއްކަމަކީ، އެތައްކަންތައްތަކެއް އެކުގައިކުރިމަތިވުމުގެ ނަތީޖާއެއްގެގޮތުން ބޭރުޤައުމުތަކުގައި ހިންގަންޖެހޭ ދިވެހިސަރުކާރުގެކަންތައްތައް ހިންގުމަށް، މިހާރު އޮތްގޮތަށްވުރެ ރަނގަޅުގޮތަކާއި ތަނެއްހޯދަންވެއްޖެކަމަށް ނާޞިރު ނިންމެވި ނިންމެވުމެވެ. 1940 ގެއަހަރުތަކުން ފެށިގެން، ދިވެހިރާއްޖެއާއިބެހޭ ބޭރުގެހުރިހާކަމެއް ހިންގަމުންދިޔައީ ކޮޅުނބުގައެވެ. އަޅުގަނޑަށް ކޮޅުނބުގައި ދިމާވިޙާދިސާ އެއީ ދިވެހިރާއްޖޭގެ ބޭރުގެވިޔަފާރިއޮފީސް ކޮޅުނބުން ބަދަލުކުރުމަށް މުޅިންނިންމަންޖެހުނު އެއްސަބަބުކަމުގައިވުންވެސް އެކަށީގެންވެއެވެ.</p>

  <p class="right">ހަމަމިއާއިއެކު، އަޅުގަނޑުމެން ކޮޅުނބުގައި މަސައްކަތްކުރަންޖެހިފައިވާ މާޙައުލުގައި، ޙިމާޔަތްތެރި އުޞޫލުތަކެއް ގެންގުޅެންފަށައި، މަސައްކަތްކުރުމުގެދާއިރާ ވަރަށްހަނިކޮށްފައިވެއެވެ. މިކަންކަން ކުރުމައްޓަކައި ހަދާފައިވާ ތާކުންތާކުނުޖެހޭ ދޯދިޔާޤަވާޢިދުތަކާއި، އެކަން ތަންފީޒުކުރަމުންދިޔަގޮތާއި، މިފަދަ ދަތިޙުދޫދެއްގެތެރޭގައި އަޅުގަނޑުމެންނަށް މަސައްކަތްކުރުންއޮތީ ދަތިވެފައެވެ. ޢަމަލީނަޒަރަކުންބަލާނަމަ، ބާޒާރުއޮތީ ހުސްވެފައެވެ. އަދި އަލުންބޭރުކުރާނެ އެއްވެސް މުދަލެއްނެތެވެ.</p>

  <p class="right">ޓުއަރިޒަމްގެސަބަބުން ދިވެހިރާއްޖެއަށް ލިބިދާނެކުރިއެރުން ނާޞިރަށް ވަރަށްރަނގަޅަށް ތަޞައްވަރުކުރެއްވުނެވެ. އަދިވީހާވެސް ހަލުވިކޮށް ޢަމަލީފިޔަވަޅުއަޅައި، މިކަން ތަރައްޤީކުރުމުގެ މުހިންމުކަން ވިސްނިވަޑައިގަތެވެ. މިކަމުގައި ސްރީލަންކާގެފަރާތުން އެއްވެސްއެއްބާރުލުމެއް އަޅުގަނޑުމެންނަކަށް ނުލިބެއެވެ. ލަންކާއިން ގެންދިޔައީ އެމީހުން އެތެރެކުރާމުދާ މަދުކުރަމުންނެވެ. ނާޞިރު އަޅުގަނޑަށް އިރުޝާދުދެއްވީ، އަޅުގަނޑުމެންގެ ވިޔަފާރިޙަރަކާތްތައް ހިންގާނެ އެހެންތަނެއްހޯދުމަށެވެ.</p>

  <p class="right">މިހެންކަމުން ދިވެހިރާއްޖޭގެ އަވަށްޓެރިޤައުމުތައްކަމުގައިވާ – އިންޑިޔާ، ޕާކިސްތާނު، މެލޭޝިޔާ، ތައިލޭންޑް އަދި ސިންގަޕޫރަށް - އަޅުގަނޑުމެންގެ އާމަރުކަޒު ޤާއިމްކުރާނެޤައުމެއް ހޯދުމަށްޓަކައި އަޅުގަނޑު ދަތުރުކުރީމެވެ. ކުރިންވެސް ދަންނަވާފައިވާނޭފަދައިން، އެއިރު އަޅުގަނޑުމެންގެ ބޯޓުފަހަރުގެކަންތައްހިންގާ މަރުކަޒެއްގެގޮތުގައި ބުންބާވަނީ ޚިޔާރުކޮށްފައެވެ. ޚާއްޞަކޮށް އިންޑިޔާސަރުކާރުގެ ކަމާބެހޭފަރާތްތަކުން އަޅުގަނޑުމެންނަށް ދެއްވަމުންގެންދެވި ޚާއްޞައެހީތަކަށްޓަކައެވެ. އަޅުގަނޑުމެންގެ ބޭރުގެވިޔަފާރީގެމަރުކަޒު ހިންގަން އަޅުގަނޑުޚިޔާރުކުރާތަނަކީ ސިންގަޕޫރުކަމުގައި އަޅުގަނޑު ނާޞިރަށްދެންނެވީމެވެ.</p>

  <p class="right">އެކަންއެގޮތަށް އަޅުގަނޑުޚިޔާރުކުރީކީއްވެތޯ ނާޞިރު އެއްސެވިއެވެ. އަޅުގަނޑުދެންނެވީ، ސިންގަޕޫރަކީ ސުޕަރމާރކެޓެއްކަމަށެވެ. އެއީ ކިތަންމެ މަދުމިންވަރެއްގެއެތިކޮޅެއް އިމްޕޯރޓްކުރުމަށް ގަތުމަކީވެސް ފަސޭހަކަމަކަށްވެފައި، އަދި ވިޔަފާރިކުރުމަށް އެމީހުން ޝައުޤުވެރިވާވަރުންނެވެ. ޤާނޫނީއިމުގެތެރޭގައި މަސައްކަތްކުރަންފަސޭހަވެފައި، ބޭރުފައިސާގެ ކޮންޓްރޯލްނެތުމުންނެވެ. އަދި ބޯޓުފަހަރު ބޭނުންކުރާނެ ވަރަށްރަނގަޅު، ކަނޑުގެ ވިޔަފާރިބަނދަރެއް އޮތުމުންވެސްމެއެވެ. ނާޞިރު މިކަމާ އެއްބަސްވެވަޑައިގަތުމުން މިކަން ކުރިއަށްގެންދިއުމުގެ އިންތިޒާމުތައް ހަމަޖައްސަން އަޅުގަނޑުފަށައިފީމެވެ.</p>

  <p class="right">އަޅުގަނޑަށްޖެހުނީ ދިވެހިސަރުކާރުގެ ވިޔަފާރިއޮފީހެއް ޤާއިމްކުރުމަށްޓަކައި ސިންގަޕޫރުސަރުކާރުގެފަރާތްތަކާއި ވާހަކަދައްކާށެވެ. ސިންގަޕޫރުސަރުކާރުން ބިދޭސީންނަށް މަސައްކަތްކުރުމުގެ ވިސާދޫކުރުން އޮންނަނީ، އެދުވަސްވަރުގައިވެސް ވަރަށްހަރުކަށިކޮށެވެ. ވިސާދޫކުރަނީ ވަރަށްތަޢުލީމީ އަދި ހުނަރުވެރިމީހުންނަށެވެ. އަޅުގަނޑުމެންގެގާތުގައި މިފަދަމީހުންނެއްނެތެވެ.</p>

  <p class="right">ނަމަވެސް ދިވެހިރާއްޖެއާއިދޭތެރޭގައި ރަނގަޅުގުޅުމެއް އުފެއްދުމުގެ ބޭނުންތެރިކަން ވަޒަންކުރެވި، އަޅުގަނޑުމެންގެ ޖުމްލަމުވައްޒަފުންގެ 10 އިންސައްތައަށްވުރެ އިތުރުނުވާވަރަށް، ދިވެހިމުވައްޒަފުން ގެންގުޅުން އެންމެރަނގަޅުކަމުގައި ހަމަޖައްސަވައިދެއްވިއެވެ.</p>

  <p class="right">މިއީ އަޅުގަނޑުމެންގެ ދެޤައުމުގެ ދެމެދުގައި ފެށުނު ނުރަސްމީނަމަވެސް ވަރަށްކާމިޔާބުގުޅުމެކެވެ. އަދި ސިންގަޕޫރާއި އަޅުގަނޑުމެންނާއިދެމެދު 1975 ވަނައަހަރުގެތެރޭގައި ވިޔަފާރީގެގުޅުން ފެށިއްޖެއެވެ. އަޅުގަނޑުމެން ފަށައިގަނެގެން ކުރިއަށްގެންދިއުމަށް މަސައްކަތް ކުރަމުންގެންދިޔަ، ޅަފަތުގައިވާ ޓުއަރިޒަމްގެ ޞިނާޢަތަށް އެހީތެރިވުމަށް ކްރެޑިޓް ދީހެދުމަށް ސިންގަޕޫރުން ޙަރަކާތްތެރިވީ ލަސްދުވެއްޔެއްގައެއްނޫނެވެ. އަދި ވޭތުވެދިޔަ އަހަރުތަކުގައި އަޅުގަނޑުމެންގެ މިޞިނާޢަތު ކާމިޔާބުވުމުގައި އެމީހުންގެބައިވެރިވުން ވަރަށްބޮޑަށް ޙިއްޞާކުރެއެވެ.</p>

  <p class="right">ސްރީލަންކާއިން އަޅުގަނޑުމެންނާއިދޭތެރޭ ޢަމަލުކުރިގޮތާ ތަފާތުގޮތަކަށް އެސަރުކާރުން ކަންތައްތައް ކުރިނަމަ، އަޅުގަނޑުމެން ސިންގަޕޫރަކަށް ބަދަލެއްނުވީސްކަންނޭނގެއެވެ. ނަމަވެސް ސިންގަޕޫރުގެ ކުރިއެރުމާއި، ޢުމްރާނީތަރައްޤީއާއި އަދި ޤައުމުހިންގުމުގެ މައިދާނުގައި ގެންގުޅޭ ޢަމަލީގޮތް ފެނުމުން، އަޅުގަނޑުމެން ސިންގަޕޫރަށް ބަދަލުވީތީ އުފާކުރަމެވެ.</p>

  <p class="right">ނާޞިރުގެނާއިބެއް ނުވަތަ ނާއިބުރައީސެއްގެ މަޤާމުގައި އަޅުގަނޑުހުރީ، 6 އެޕްރީލް 1975 އިންފެށިގެން، 14 ޖެނުއަރީ 1977 އަށެވެ. އެދުވަސްވަރު އަޅުގަނޑު، ކުވައިތު، ލިބިޔާ އަދި އީރާންގެ ދައުލަތުގެ އެންމެއިސްވެރީންނާއި ބައްދަލުކުރުމަށް ރަސްމީގޮތުން ދިޔައިމެވެ. މީގެތެރެއިން އަޅުގަނޑު ހަނދާންވަނީ ކުވައިތަށް ކުރިދަތުރެވެ.</p>

  <p class="right">އެއިރުގެ ޚާރިޖީވަޒީރުގެނާއިބު އަދިފަހުން ޚާރިޖީވަޒީރު، ފަތުޙުﷲ ޖަމީލު އަޅުގަނޑާއިއެކުގައި ދަތުރުކުރެއްވިއެވެ. އަޅުގަނޑުމެން ކުވައިތުގެ އަމީރާއި ބައްދަލުކުރިއިރު ތަރުޖަމާނެއްވެސްހުއްޓެވެ. ޢާއްމު މަރުޙަބާތަކަށްފަހު، އަޅުގަނޑު ތަރުޖަމާނުމެދުވެރިކޮށް އިނގިރޭސިބަހުން އަމީރުގެއަރިހުގައިދެންނެވީ، ފަތުޙުﷲ އަކީ ޤާހިރާގެ އަލްއަޒްހަރު ޔުނިވަރސިޓީގެ ދަރިވަރެއްކަމަށާއި، ފަރިތަކޮށް ޢަރަބިބަހުން ވާހަކަދައްކަވަން ދެނެވަޑައިގަންނަވާކަމަށެވެ. އަމީރު، ފަތުޙުﷲ އާއި ޢަރަބިބަހުން ސުވާލުކުރެއްވުމަށްފަހު، އަޅުގަނޑުގާތުގައިވިދާޅުވީ ޚުދު އަމީރަށްވުރެ ފަރިތަކޮށް ޢަރަބިބަހުން ފަތުޙުﷲ ވާހަކަފުޅުދައްކަވާކަމަށެވެ. އަދި ތަރުޖަމާނު އެތަނުންދިއުމަށް އަމީރު އެންގެވިއެވެ. ފަތުޙުﷲ ބެއިންދެވީ އަމީރުގެ އަރިހުގައެވެ. އަޅުގަނޑުމެން އެދުނުއެހީ - އަޅުގަނޑުމެންގެ ވައިގެބަނދަރު ބޮޑުކުރުމުގެމަޝްރޫއަށް ފައިސާގެއެހީ – ކުވައިތުން ދެއްވިއެވެ.</p>

  <p class="right">އެންމެނަށްހެން ޙައިރާންކަންލިބުނުކަމެއްގެގޮތުގައި، ނާޞިރު، ސްރީލަންކާގައިހުންނަ ދިވެހިސަފީރު އޮފީހުގެ، ސަފީރުގެނާއިބުކަމުގެމަޤާމަށް މައުމޫނު ޢައްޔަންކުރެއްވިއެވެ. ކޮޅުނބުގައި މައުމޫނުހުންނެވީ ކުޑަދުވަސްކޮޅަކުއެވެ. އެއީ ސްރީލަންކާގެފަރާތުން ދިވެހިރާއްޖޭގެ ކަންތައްތަކާއިބެހޭތީކަމަށް ވިދާޅުވެ، ނާޞިރު ސްރީލަންކާ ސަރުކާރާއިމެދު ކެތްތެރިކަންކުޑަވެވަޑައިގެން، ގުޅުންކަނޑުއްވާލައްވައި ކޮޅުނބުގައިހުންނަ ދިވެހިއެމްބެސީ ބަންދުކުރެއްވިއެވެ. ކުޑަދުވަސްކޮޅަކަށް ނިޔުޔޯރކްގައި ހުންނަ އ.ދ.ގެ ދިވެހިމިޝަނަށް މައުމޫން ފޮނުއްވިއެވެ.</p>

  <p class="right">މައުމޫން ޢަބްދުލް ޤައްޔޫމް، އެމަނިކުފާނު އަލަށްއިސްކުރެވުނު މަޤާމުކަމުގައިވާ މިނިސްޓަރ އޮފް ޓްރާންސްޕޯރޓާ ޙަވާލުވެވަޑައިގަތީއްސުރެ، އަޅުގަނޑު އެމަނިކުފާނުގެ މަސައްކަތްޕުޅާއިގުޅިފައިވެއެވެ. އެއީ ޝިޕިންގ ނުވަތަ ބޯޓުފަހަރުގެ މަސައްކަތްވެސް އެތާނގައި ހިމެނިފައިވާތީއެވެ. އަޅުގަނޑުމެންނަށް ރަނގަޅު ގުޅުމެއްގެދަށުން އެކީގައި މަސައްކަތްކުރެވުނެވެ. މިމުއްދަތުގެތެރޭގައި، ނާޞިރު އަޅުގަނޑާއި ބައްދަލުކުރައްވާފައި، އަޅުގަނޑުގެ ޤާބިލިއްޔަތު ތަންނުދޭ މަސްއޫލިއްޔަތެއް އަޅުގަނޑާޙަވާލުކުރެއްވިއެވެ. އަޅުގަނޑަކީ ޑިޕްލޮމެޓެއްނޫނެވެ. ކަންކަން ޢަމަލީގޮތުންކުރާމީހެކެވެ. ނަމަވެސް، ނާޞިރުގެނިންމެވުން ޤަބޫލުކުރުންނޫންގޮތެއްނެތެވެ.</p>

  <p class="right">އެމަނިކުފާނު އަޅުގަނޑުގެއަތަށް ތިންފައިލްދެއްވިއެވެ. އެފައިލްތަކުގައިވަނީ ތަފާތުލިޔެކިޔުމާއި، އަދި ވަރަށްވަރުގަދަ ކޮމިޓީއެއްގެ ޔައުމިއްޔާއެވެ. އެއީ، ޝިހާބާއި، ޙިލްމީއާއިއެކު އިނގިރޭސި ނެގޯޝިއޭޓަރުން، ގަމުގެމައްސަލައާއި ގުޅޭގޮތުން ބޭއްވި ބައްދަލުވުންތަކުގެ ޔައުމިއްޔާއެވެ. އިނގިރޭސީންގެފަރާތުންވަނީ 1976 ވަނައަހަރުގައި ގަމުންފައިބާނެކަމުގެ ނޯޓިސް ނުވަތަ އިންޒާރު، ދިވެހިސަރުކާރަށްދީފައެވެ. އެއީ 1986 ވަނައަހަރާއި ހަމައަށް ތިބުމަށް ސޮއިކޮށްފައިވާ އެއްބަސްވުމާއިޚިލާފަށެވެ.</p>

  <p class="right">އިނގިރޭސިވިލާތުގައި އެދުވަސްވަރުއޮތީ ލޭބަރސަރުކާރެކެވެ. އަދި އެސަރުކާރުން ނިންމާފައިވަނީ، އެމީހުންގެ ޚަރަދުތައްކުޑަކުރުމުގެ ސިޔާސަތުގެދަށުން، ސުއޭޒްގެއިރުމަތީގައިވާ ރަށްރަށުގައިހުރި އަސްކަރީތަންތަނުން އެމީހުން ފޭބުމަށްނިންމާފައެވެ. އަޅުގަނޑުމެންގެކޮމިޓީގެފަރާތުން އެކަށީގެންވާބަދަލެއްހޯދުމުގައި، އެއްވެސް ކުރިމަގެއްވަނީ ނުފެނިފައެވެ. ދިވެހިސަރުކާރުން ދެކިވަޑައިގަތްގޮތުގައި، އިނގިރޭސީން ގަމުންފޭބުމުގެ ނަތީޖާއެއްގެގޮތުން ވަޒީފާތައްގެއްލުމާއި އަދި މަސައްކަތްތެރީން ވިއްސިވިހާލިވެގެންދިއުމަށް މެދުވެރިވާނެތީ، އެކަމަށް އެކަށީގެންވާ މާލީބަދަލެއް ލިބެންޖެހޭނެއެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_21.png" />

    <p class="caption"><strong class="calibre5">މާޗް 1972 ގައި ރާއްޖެއަށް އިނގިރޭސިރާނީ ކްއީން އެލިޒަބަތު ކުރެއްވި ރަސްމީދަތުރުފުޅުގައި</strong><strong class="calibre5">،</strong> <strong class="calibre5">އާރު.އޭ.އެފް.ގަމުގައި އައްޑުއަތޮޅުގެ ބައެއްމީހުންނާ ބައްދަލުކުރައްވަނީ.</strong></p>
  </div>

  <p class="center1"></p>

  <div class="centered_image1">
    <img alt="" class="center3" src="../Images/Picture_22.png" />

    <p class="caption"><strong class="calibre5">13 މާޗް 1972 ގައި ރާއްޖެއަށް އިނގިރޭސިރާނީ ކްއީން އެލިޒަބަތު ކުރެއްވި ރަސްމީދަތުރުފުޅުގައި</strong><strong class="calibre5">،</strong> <strong class="calibre5">މުލީއާގޭގައި ރައީސް އިބްރާހިމް ނާސިރާއެކު.</strong></p>
  </div>

  <p class="center1"></p>

  <div class="centered_image1">
    <img alt="" class="center3" src="../Images/Picture_23.png" />

    <p class="caption"><strong class="calibre5">އިނގިރޭސި ރާނީއަށް ރަސްމީފާލަން ކައިރީގައި މަރުހަބާ ދަންނަވަނީ.</strong></p>
  </div>

  <p class="right1"> </p>

  <div class="centered_image1">
    <img alt="" class="center3" src="../Images/Picture_24.png" />

    <p class="caption"><strong class="calibre5">އާރު.އޭ.އެފް.ގަމުގެ މަތިންނަގާފައިވާ ފޮޓޯއެއް</strong></p>
  </div>

  <p class="right1"> </p>

  <p class="right">މިގޮތަށް މިކަންނިންމެވީ މިދަންނަވާ ސަބަބަށްޓަކައެވެ. އިނގިރޭސީން އައްޑުއަތޮޅު ގަމުގައި އަސްކަރީމަރުކަޒު ބިނާކުރުމުގެކުރީގައި، އެހިސާބުގަނޑުގެ މީހުން އާމްދަނީ ހޯދަމުންދިޔައީ މަސްވެރިކަންކޮށްގެންނެވެ. މަސްވެރިކަންދޫކޮށް، އެމީހުން އިނގިރޭސީންގެގާތުގައި ވަޒީފާ އަދާކުރާތާ ވިހިއަހަރު ވެއްޖެއެވެ. އެމީހުންގެ މަސްއޮޑިފަހަރުވަނީ ވިއްކާލައިފައި ނުވަތަ ދޫކޮށްލާފައެވެ. މިހާރު އައްޑުއަތޮޅަކު ފުޅާދާއިރާއެއްގައި މަސްވެރިކަމެއް ނުކުރެއެވެ. އަސްކަރީމަރުކަޒު ބަންދުކުރުމުން ވަޒީފާތައްގެއްލި، މަސައްކަތްތެރިން ޖެހޭނީ، އެހެން މަސައްކަތްކުރުމަށް އަލުންހާނައި ނުވަތަ ތައްޔާރުކުރާށެވެ.</p>

  <p class="right">ދިވެހިސަރުކާރުގައި މިފަދަކަމެއްކުރުމުގެ ފުދުންތެރިކަމެއްނެތެވެ. އަދި އިނގިރޭސީންގެފަރާތުން މާލީބަދަލެއްގެގޮތުގައި ދިނުމަށް ދިވެހިދައުލަތުން ހުށަހަޅާފައިވަނީ ތިންމިލިއަން ޕައުންޑެވެ. އިނގިރޭސީންގެ ނިންމުމަކީ، އެމީހުންގެ އަސްކަރީމަރުކަޒެއް ނުވަތަ ޕޯސްޓެއް ބަންދުކުރާއިރު މާލީ ބަދަލުދިނުމަކީ ކުރާކަމެއްނޫން ކަމަށާއި، އެފަދަކަމެއްކުރާނެ އުޞޫލުތަކެއްވެސް ހަމަޖެހިފައިނެތްކަމަށް ބުނުމެވެ. މަޝްވަރާތައްވަނީ ހުއްޓިފައެވެ. އަދިމަސްއަލަވަނީ ގޮތެއްނުނިމި ހުއްޓުމަކަށް އައިސްފައެވެ.</p>

  <p class="right">ނާޞިރުވިދާޅުވީ، އިނގިރޭސީންވަނީ ދެމަސްދުވަހުގެތެރޭގައި އެމީހުންގެ އަސްކަރީމަރުކަޒު ބަންދުކޮށް ފައިބާނެކަމަށް ނޯޓިސްދީފައެވެ. އެއީ ކުރަމުންގެންދާ މަޝްވަރާތަކުގެ ރަސްމީ އެއްބަސްވުމަކާހަމައަށް ވާޞިލު ވެވުނުކަމަށްވިއަސް އަދި ނުވެވުނުކަމަށްވީނަމަވެހެވެ. އޭގެއިތުރަށް އެމީހުންގެ ހުރިހާސާމާނާއި މެޝިންފަދަތަކެތި ގަމުންނާއި ހިތަދޫން ބާލާނެ ކަމުގައިވެސް ސަރުކާރުގައިވަނީ ދަންނަވާފައެވެ.</p>

  <p class="right">ނާޞިރުހުންނެވީ، ދެކޮޅުވެރިކަމާއިނުލައި އިނގިރޭސީން ގަމުން ފޭބުމާއިބެހޭ އެއްބަސްވުމަކާހަމައަށް ވާޞިލުނުވެވުނީތީ ހިތްޕުޅުހަމަނުޖެހިފައެވެ. އެމަނިކުފާނު ދެން ވިދާޅުވީ، ގަމުން އިނގިރޭސީން ފޭބުމާއިމެދު އިންކާރު ނުކުރައްވާކަމަށާއި، އެހެންނަމަވެސް އެއްވެސްއެއްޗެއް ގަމުން އެމީހުންނަށް ނުގެންދެވޭނެކަމަށެވެ. ބޭނުންތެރި ނުވަތަ ބޭނުމެއްކުރެވިދާނެ އެއްވެސްއެއްޗެއް އިނގިރޭސީން ގެންގޮސްގެންނުވާނެކަމަށް، ކަނޑައެޅިގެން އަޅުގަނޑުގާތުގައި އެމަނިކުފާނު ވިދާޅުވިއެވެ.</p>

  <p class="right">އަޙްމަދު އާދަމްއާ މުއުމިނާ ޙަލީމް އަޅުގަނޑާއެކު ގަމަށް ވަޑައިގަންނަވާނެކަމުގައިވެސް ނާޞިރުވިދާޅުވިއެވެ. އަޙްމަދު އާދަމް ދުރުވަނީ އިންޖީނުގެ ބައްލަވާށެވެ. މުއުމިނާ ވަޑައިގަންނަވަނީ ހޮސްޕިޓަލްގެ ކަންތައްތައް ބައްލަވަންކަމުގައި އަޅުގަނޑުގާތުގައި ވިދާޅުވިއެވެ. ފުރަތަމަވެސް އަޅުގަނޑު ހިތަށްއެރީ، ކުރަން އަނެއްކާމިޖެހެނީ ކޮންފަދަކަމެއްބާވައެވެ؟ މިހެންނެވެ. އަޅުގަނޑު ނާޞިރުއަރިހުގައި ދެންނެވީ ގަމުގެމަސްއަލަ ދިރާސާކުރުމަށްޓަކައި ފައިލްތައްބަލައިލަން ބޭނުންކަމަށެވެ. އެކަމަށް އެއްބަސް ވެވަޑައިގެން، ފައިލްތައްބެލުމަށް އަޅުގަނޑަށް ދެގަޑިއިރު ދެއްވިއެވެ. އަޅުގަނޑު ފައިލްތައް ހިފައިގެންދިޔައީ ގެއަށެވެ. ފައިލްތައްބަލައިލުމަށް އަޅުގަނޑަށް ލިބިފައިވަނީ ވަރަށްކުޑަ ވަގުތުކޮޅެކެވެ. ނަމަވެސް ކަން ހިނގަމުންދާގޮތާއިމެދު ޚިޔާލެއްލިބި، އަދި ކުރަން ހަދާނެގޮތެއް ރާވާލުމުގެ ފުރުޞަތު ކޮންމެވެސްވަރަކަށް ލިބުނެވެ. ދެގަޑިއިރުފަހުން، ނާޞިރުގެގެކޮޅުކަމުގައިވާ ވެލާނާގެއަށް އަޅުގަނޑު އަނބުރާދިޔައިމެވެ. ނާޞިރުވިދާޅުވީ އަނެއްދުވަހުގެ ހެދުނު އަޅުގަނޑުމެން ގޮވައިގެން ގަމަށްދާން ޕައިޕަރ ސެނެކާ މަތިންދާބޯޓެއް ތައްޔާރަށް އޮންނާނެ ކަމަށެވެ. އަޅުގަނޑު އެއްބަސްވީމެވެ. އަދި އަޅުގަނޑާއިއެކު ޢަލީ ޙުސައިން ދީދީ ވަޑައިގަންނަވަން ބޭނުންކަމުގައި ދެންނެވީމެވެ. އެމަނިކުފާނުގެ ސެކްރެޓަރީ އިލްޔާސްއަށް ނާޞިރުއެންގެވީ، ޢަލީ ޙުސައިން ދީދީ އަރިހުގައި އަޅުގަނޑާއިއެކު ގަމަށް ވަޑައިގަތުމަށް އަޅުގަނޑު ބޭނުންވާކަމަށް ދެންނެވުމަށެވެ.</p>

  <p class="right">އަޅުގަނޑުގެގެ ޕާމްކޯރޓްއަށް ދިޔައިރު، ޢަލީ ޙުސައިން ދީދީ ހުންނެވީ ޕާމްކޯރޓްގައެވެ. ދިމާވެގެން މިއުޅޭ މުހިންމުކަމަކީ ކޮބައިތޯ އޭނާ އެއްސެވިއެވެ. އަޅުގަނޑު ފައިލްތައްދެއްކުމަށްފަހު މަސްއަލައިގެ ޚުލާޞާއެއް ދެންނެވީމެވެ. އަޅުގަނޑާއިއެކު އޭނާ ވަޑައިގަތުމަށްބޭނުންވަނީ،އާރ.އޭ.އެފް.ގައި މަސައްކަތްކުރައްވާފައި ވުމާއިއެކު އޭނާ އިނގިރޭސީން ދެނެވަޑައިގަންނަވާތީއެވެ.</p>

  <p class="right">އަޅުގަނޑުމެން އިނގިރޭސީންނާއި ބައްދަލުކުރާއިރު މަސްއަލަ ހޫނުވެދާނެކަމަށްހީވާކަމުގައި އަޅުގަނޑު ދެންނެވީމެވެ. އަޅުގަނޑު ރުޅިގަދަވެ، ވަރުގަދަކަމާއިއިކު ވާހަކަދައްކައި، އަދި ރުޅިއައިސްގެން، އެބައްދަލުވުމުން އަޅުގަނޑު ނުކުމެގެންދާންޖެހިދާނެ ކަމުގައިވެސް ދެންނެވީމެވެ. އަޅުގަނޑު ބޭނުންވަނީ، އަލީ ޙުސައިން ދީދީ ޖަލްސާގައި އިންނަވައިގެން އިނގިރޭސީން މައިތިރިކުރައްވައި، ދެވަނަފަހަރަށް އަޅުގަނޑާއި ބައްދަލުކުރުމަށް ހަމަޖައްސަވާށެވެ.</p>

  <p class="right">އަޅުގަނޑުގެ ރޭވުމަކީމިއެވެ. މިގޮތުން ކުޑަފުރުޞަތެއް އަޅުގަނޑުމެންނަށް ލިބިދާނެކަމަށާއި، މިކަމުން ކޮންމެވެސްވަރެއްގެ ގެއްލުންތަކެއް ކުރިމަތިވެދާނެ ކަމަށްވީނަމަވެސް، އަޅުގަނޑު މިގޮތަށްކަންކުރަން ޖެހިދާނެކަމަށް ދެންނެވީމެވެ.</p>

  <p class="right">ޖެހިގެންއައިދުވަހު އަޅުގަނޑުމެން ގަމަށްދިޔައިމެވެ. އެތަނުން އަޅުގަނޑުމެންނާއި ކޮމާންޑިންގ އޮފިސަރު ބައްދަލުކުރުމަށްފަހު، އަޅުގަނޑުމެން ތިބުމަށް ހަމަޖެހިފައިވާތަނަށް ގެންދެވުނެވެ. އަޅުގަނޑުމެންގެ މެންދުރުކެއުންއޮތީ ކޮމާންޑިންގ އޮފިސަރުގެ މެހެމާނުންގެގޮތުގައި، އިސްމުވައްޒަފުންގެ މެސްގައެވެ. އިނގިރޭސީންގެ ނެގޯޝިއޭޓްކުރާޓީމް އަޅުގަނޑުމެންނާއިއެކު ކެއުމުގައިބައިވެރިވިއެވެ. އަދި ބައްދަލުވުންބާއްވަން ހަމަޖެއްސީ އެދުވަހުގެ މެންދުރުފަހުގެ ދޭއްޖަހާއިރަށެވެ.</p>

  <p class="right">އަޅަގަނޑުމެންގެފަރާތުން ބައިވެރިވީ ހަތަރުމީހުންނެވެ. އެއީ، އަލީ ޙުސައިން ދީދީ، މުއުމިނާ، އަޙްމަދު އާދަމް އަދި އަޅުގަނޑެވެ. އިނގިރޭސީންގެފަރާތުން 7 މީހުން ބައިވެރިވިއެވެ. އެމީހުން ތަމްސީލްކުރީ ޑިފެންސް، ޕަބްލިކްއެކައުންޓިންގ، ސިވިލްސަރވިސް، އާރ.އޭ.އެފް.ފަދަ ތަންތަނެވެ.</p>

  <p class="right">އަޅުގަނޑުމެންނަށް ރަނގަޅަށް އިޙްތިރާމް އަދާނުކުރެވެނީސް އިނގިރޭސީން ފަށައިގެންފިއެވެ. ވަޒީރުންގެ ކޮމިޓީތަކާއި ބައްދަލުކުރިކުރުމުގައި އުފެދިފައިހުރި ނުރުހުންތައް ބައްދަލުވުމުގެ ތަޅުމަށް އޮއްސާލައިފިއެވެ. އަޅުގަނޑު ކެތްތެރިކަމާއިއެކު އަޑުއެހީމެވެ. އަދި އަޅުގަނޑުބުނީ އަޅުގަނޑަކީ ވަރަށްއާދައިގެފެންވަރެއްގެ ވިޔަފާރިވެރިއެއްކަމަށާއި ދައުލަތުގެޚާދިމެއްކަމަށެވެ. އަޅުގަނޑަކީ ސީޔާސީ ރޭވުންތެރިއެއް ޑިޕްލޮމެޓެއް ނުވަތަ ވަޒީރެއްނޫންކަމަށް ބުނީމެވެ.</p>

  <p class="right">އަޅުގަނޑުބުނީ، ދިވެހިސަރުކާރުގެފަރާތުން އަޅުގަނޑާއި ޙަވާލުކުރައްވާފައިވަނީ، ދިމާވެގެން މިއުޅޭމަސްއަލަ ދެކޮޅުވެރިކަމަކާއިނުލައި، ރަޙްމަތްތެރިމާޙައުލެއްގައި ޙައްލުކުރާށެވެ. މިގޮތަށް ކަންކުރުމަށް އެމީހުން ތައްޔާރަށްނެތްނަމަ އެއްވެސްކުރިއެރުމެއް މިބައްދަލުވުމުގެ ސަބަބުން ނުލިބޭނެކަމަށް އަޅުގަނޑުބުނީމެވެ. އަނެއްކާވެސް އެމީހުންނަށްދިމާވި އުނދަގޫތަކުގެވާހަކަ ފަށައިފިއެވެ. ގެއްލުނުވަގުތާއި މިފަދަ އެތައްކަމެކެވެ. މިހާހިސާބުން ވަރަށް އަދަބާއިޚިލާފަށް އަޅުގަނޑު އެމީހުންގެ ވާހަކަ މެދުކަނޑާލައިފީމެވެ. އަދި ރުޅިއައިކަމަށްހަދައިފީމެވެ. މިއީ އެމީހުންދެކޭގޮތް ކަމުގައިވާނަމަ، އަޅުގަނޑު މިބައްދަލުވުންދޫކޮށް މާލެއަށްދަނީ ކަމަށްބުނެފީމެވެ. އަޅުގަނޑު ގޮނޑި ފަހަތަށްކޮއްޕާލާފައި، އަލީ ޙުސައިން ދީދީއަށް އަވަސްކަޅިއެއް އެއްލުމަށްފަހު އެ ބައްދަލުވުމުން ނިކުމެގެންހިނގައްޖައީމެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_25.png" />

    <p class="caption">ދިވެހިރާއްޖެއަށް ގަމުގެއަސްކަރީމަރުކަޒު އަނބުރާދިނުމަށްފަހު،އިނގިރޭސިދިދަ އަޅުގަނޑާއި ކޮމާންޑިންގއޮފިސަރ ހަވާލުކުރަނީ. ފޮޓޯގައި ކެމެރާއަށް ކުރިމަތިވާގޮތަށްހުންނެވީ ޢަލީ ޙުސައިން ދީދީ. ތިރީފޮޓޯގައި،އިނގިރޭސީންގެދިދަ ބާލަނީ.</p>
  </div>

  <p class="right1"> </p>

  <div class="centered_image1"><img alt="" class="center3" src="../Images/Picture_26.png" /></div>

  <p class="right1"> </p>

  <div class="centered_image1"><img alt="" class="center3" src="../Images/Picture_27.png" /></div>

  <div class="centered_image1">
    <img alt="" class="center3" src="../Images/Picture_28.png" />

    <p class="caption">ދިވެހިރާއްޖެއަށް ގަމުގެއަސްކަރީމަރުކަޒު އަނބުރާދިނުމުގެ ރަސްމިއްޔާތަށް ގަމުގައި އިނގިރޭސި ކޮމާންޑިންގއޮފިސަރާއި އަދި ބައެއްއޮފިޝަލުންނާ އެކު.</p>
  </div>

  <p class="right1"> </p>

  <p class="right">އަޅުގަނޑުގެ ކޮޓަރިއަށްގޮސް ކެތްތެރިކަމާއިއެކު މަޑުކުރީމެވެ. ގާތްގަނޑަކަށް ބައިގަޑިއެއްހާއިރުފަހުން، އަލީ ޙުސައިން ދީދި އަޅުގަނޑާ ގުޅުއްވާފައި އެނބުރި ބައްދަލުވުމަށްއައުމަށް ވިދާޅުވިއެވެ. އަޅުގަނޑު އެނބުރިދިޔައިމެވެ. އެއިރު އިނގިރޭސީންތިބީ މައިތިރިވެ އަޅުގަނޑު ދައްކާވާހަކަ އަޑުއެހުމަށް ތައްޔާރުވެގެންނެވެ.</p>

  <p class="right">ވިޔަފާރިވެރިއެއްގެ ޙައިސިއްޔަތުން އަޅުގަނޑު ދެކޭގޮތްބުނީމެވެ. އަޅުގަނޑުބުނީ ގަމުގައި މިހާރުހުރި ތަކެއްޗަކީ 20 އަހަރު ވެފައިވާ ބާތަކެއްޗެވެ. އަދި މިތަކެތި އަނބުރާ ޔޫރަޕަށް ގެންދިއުމުގެ ޚަރަދަކީ ބޭކާރުކުރެވޭ ދައުލަތުގެ ފައިސާއެވެ. އިންޑިޔާކަނޑުގައި ޙަރަކާތްތެރިވުމުގެ ޝައުޤުވެރިކަމެއް އިނގިރޭސީންގެ މިހާރަކުނެތެވެ. ދެންހުރި އަސްކަރީމަރުކަޒުތައްހުރީ، ފާރިސީގަލްފްގެ މަސީރާގައްޔާއި، ސައިޕްރަސްގައްޔާއި އަދި ލަންޑަންގައެވެ. ގަމުގައި ދަބަރުތަޅަންވެފައިހުރި ބާމުދަލަކީ އެމަރުކަޒުތަކަށް ބޭނުން އެއްޗެއްނޫނެވެ.</p>

  <p class="right">ގަމުގައި 20 އަހަރުވަންދެން މަސައްކަތްކުރިމީހުން މިހާރުވަނީ މަސްވެރިކަންކުރާގޮތް ހަނދާންނެތިފައެވެ. އެމީހުންގެ މަސްދޯނިފަހަރެއްވެސް ނުމެނެތްމެއެވެ. އިނގިރޭސީންގެގާތުގައި މަސައްކަތްކުރި 20 އަހަރުދުވަހުގެ މުއްދަތުގައި، އެމީހުނަށް ލިބެމުންދިޔައީ ދުވާލަކަށް ތިން ޕައުންޑެވެ. އިނގިރޭސީންވަނީ މިމީހުންގެ ދިރިއުޅުމުގެވައްޓަފާޅިއާއި ފެންވަރު ބަދަލުކުރުވާފައެވެ. އަސްކަރީމަރުކަޒު ބަންދުކުރުމުން މިއެންމެންގެ ވަޒީފާތައްގެއްލޭނެއެވެ. އެމީހުންގެ ދިރިއުޅުމަށް ވަރަށްގިނަ އުނދަގޫތަކަކާއި ކުރިމަތިވާނެއެވެ. އެހެންކަމުން އެކަށީގެންވާ މާލީބަދަލެއް ނުވަތަ ވަޒީފާއިންވަކިކުރާއިރުދޭ އިނާޔަތަކީ ވަރަށްމުހިންމު އެއްޗަކަށްވާނެއެވެ.</p>

  <p class="right">އިނގިރޭސި ޓީމުންވެސްވަނީ މިބައްދަލުވުމަށް ތައްޔާރުވެފައެވެ. ނަމަވެސް އަޅުގަނޑު މިކަމުގައި ހުރިގޮތުގެސަބަބުން މިހާރުތިބީ، ވާހަކަދައްކައިގެން އެއްބަސްވުމަކަށް އައުމަށްޓަކައި ކޮންމެވެސްވަރަކަށް ދޫދިނުމަށްތައްޔާރުވެގެންނެވެ. އެމީހުންބުނީ އެމީހުންގެ އަސްކަރީމަރުކަޒެއް ބަންދުކުރުމުން ވަޒީފާގެއްލޭމީހުނަށް ޢިނާޔަތްދިނުމަކީ އާރ.އޭ.އެފުން ކަންކުރާ އުޞޫލެއްނޫންކަމުގައެވެ. ނަމަވެސް ދިވެހިސަރުކާރަށް ކުރިއަށްއޮތް ތިންއަހަރު އިނގިރޭސީން ދެމުންއަންނައެހީ އިތުރުކުރަން ވިސްނާނެކަމަށެވެ. އަދި މިއެހީއިން އައްޑުއަތޮޅުގެ މީހުންނަށް އަލުންވަޒީފާ އަދާކުރުމަށް ތަމްރީންދީ، އަދި ދެކުނުގެއަތޮޅުތަކުގެ މީހުންގެދިރިއުޅުމުގެޙާލަތު ރަނގަޅުކުރުމަށް ބޭނުންކުރެވޭނެއެވެ. އަދި ސަލާމަތީސާމާނުފިޔަވައި އެހެންތަކެތި ނުގެންދިއުމަށްވެސް އެމީހުން އެއްބަސްވިއެވެ.</p>

  <p class="right">ބައްދަލުވުންނިމުނީ އުފާވެރިގޮތަކަށެވެ. އަދި އަޅުގަނޑުމެން ރަނގަޅު ރޭގަނޑުގެކެއުމަކަށް އިންސާފުކުރުމަށްފަހު އަނެއްދުވަހު މާލެއަތުވެއްޖައީމެވެ.</p>

  <p class="right">ނާޞިރުވަނީ ގަމުގެ ހުރިހާމަސްއޫލިއްޔަތެއް ކަނޑައެޅިގެން އަޅުގަނޑާއި ޙަވާލުކުރައްވަން ނިންމަވާފައެވެ. ގަމާއި ޙަވާލުވުމުގެ ކަންތައްތައް ރާވަން އަޅުގަނޑުގާތުގައި އެމަނިކުފާނު ވިދާޅުވިއެވެ. ބައެއްސާމާނު ރަނގަޅަށްބަލަހައްޓައި އަދި ބައެއްސާމާނު ރޫޅާލުމަށްފަހު ކަނޑުމަގުން މާލެއަށްފޮނުވަން އެންގެވިއެވެ. މިމަސައްކަތް ކުރައްވަން ޙަވާލުކުރެއްވީ ޢަލީ ޙުސައިން ދީދީ އާއި އެވެ.</p>

  <p class="right">އަޅުގަނޑުމެންގެ ބޯޓުފަހަރުން މިމަސައްކަތްކުރުމަށް ޓީމެއްހޮއްވެވިއެވެ. މިމުއްދަތުގެތެރޭގައި އަޅުގަނޑު ގާތްގަނޑަކަށް ހަތަރުފަހަރު މާލެއާއި އައްޑުއާއި ދެމެދުގައި ދަތުރުކުރީމެވެ. ނާޞިރު އަޅުގަނޑަށް އެންގެވީ، އެންމެފަހުގެ ފޭބުމުގެ އަދި ގަން ޙަވާލުކުރުމުގެ މުނާސަބާގައި ބައިވެރިވުމަށެވެ. އެކަން އަޅުގަނޑުކުރީމެވެ. އަދި ދިވެހިސަރުކާރުގެ ފަރާތުން ގަމާއި ޙަވާލުވީމެވެ.</p>

  <p class="right">ގަން ޙަވާލުކުރުމަށްފަހު، ގަމާއިބެހޭކަންތައް ނިމުނީކަމަށްހިތައި، ނާޞިރުގެއަރިހުގައި ގަމާއި ޙަވާލުވިވާހަކަ ދެންނެވީމެވެ. ނާޞިރުގެ މޭޒުކޮޅުމަތީގައި އޮތް ފައިލެއް ނެގުމަށްވިދާޅުވުމުން އަޅުގަނޑު ޙައިރާންވިއެވެ. އަދި އެފައިލްގައިވާ ދިވެހިރާއްޖެއަށް މިނިވަންކަން ދިނުމާބެހޭ އެއްބަސްވުން އޮތް ހިސާބަށް ފައިލް ބަލައިލުމަށްވިދާޅުވިއެވެ.</p>

  <p class="right">ނާޞިރުވިދާޅުވީ މިއެއްބަސްވުމުގެ މާއްދާއެއްގައި، އިނގިރޭސީން ބޭނުންވެއްޖެ ކޮންމެހިނދެއްގައި އެމީހުންގެ ކޮމަންވެލްތު ޙިމާޔަތްކުރުމަށްޓަކައި ގަމުގައިއޮތް މަތިންދާބޯޓު ޖައްސާބަނދަރު ބޭނުން ކުރެވިދާނެކަމަށްއޮންނަކަމަށެވެ. ދިވެހިސަރުކާރާ ގުޅުމަކާއިނުލައި، ނުވަތަ އަންގާލުމުގެ އިޙްތިރާމްވެސް އަދާނުކޮށް، ނުވަތަ ހުއްދަވެސްނުނަގާ މިކަންކުރެވިދާނެކަމަށް އެބައޮތްކަމަށެވެ.</p>

  <p class="right">ނާޞިރު އަޅުގަނޑުގާތުގައިވިދާޅުވީ އެމަނިކުފާނުގެ ޚިޔާލުފުޅުގައި އައްޑުއަތޮޅުގެ ގަމުން، އާރ.އޭ.އެފް. ފޭބިހިސާބުން، އެމީހުންނަށްއޮތް މިޙައްޤު ގެއްލުނީކަމަށެވެ. ނާޞިރު ބޭނުންފުޅުވީ، ދިވެހިސަރުކާރުގެފަރާތުން އިނގިރޭސިސަރުކާރަށް ފޮނުވާނެސިޓީއެއްގެ ދެލިކޮޕީ ތައްޔާރުކުރުމަށެވެ. އަޅުގަނޑުދެންނެވީ އަޅުގަނޑުގައި އެވަރުގެކަމެއްކުރުމުގެ ޤާބިލުކަންނެތްކަމަށާއި އެކަންކުރުމުގައި ޤާނޫނީ އެހީތެރިކަން ބޭނުންވާނެކަމަށެވެ. މިކަމަށް އެމަނިކުފާނު އެއްބަސްވެވަޑައިގަތެވެ.</p>

  <p class="right">އަޅުގަނޑު ކޮޅުނބަށްގޮސް، އަޅުގަނޑުގެ ރަޙްމަތްތެރިއެއްކަމަށްވާ ސޭމް ކަދިރަގަމާ، ކިޔޫ.ސީ.އާއި ގުޅައިފީމެވެ. އޭނާ އެއިރުވީ އެޕްރީލްގެ ޗުއްޓީއަށް ނުވަރަ އެލިޔައަށް ގޮހެވެ. އަޅުގަނޑު އޭނާއާއި ބައްދަލުކުރުމަށް އެތަނަށްގޮސް، ދިމާވެގެންއުޅޭ މަސްއަލައާއިމެދު އޭނާއާއި މަޝްވަރާކުރީމެވެ. އޭނާ އެކަމާގުޅޭ ސިޓީ ޑްރާފްޓްކޮށްދިނުމުން، ވަޔަރލެސްގެ ޒަރީޢާއިން ކޮޅުނބުގައި ހުންނަ ދިވެހިއެމްބެސީ މެދުވެރިކޮށް މާލެއަށް އެސިޓީ ފޮނުވުމަށްފަހު، އަޅުގަނޑުދިޔައީ ސިންގަޕޫރަށެވެ.</p>

  <p class="right">ދެތިންހަފްތާ ވޭތުވިފަހުން، އިނގިރޭސިސަރުކާރުން ޖަވާބުދީފިކަމަށާއި، އެކަމަކު އަޅުގަނޑުމެން ނިންމާފާއިވާގޮތާ އެއްބަސްނުވާކަމަށް، ނާޞިރު އަޅުގަނޑަށް ވަޔަރލެސް މެސެޖެއްގެޒަރީޢާއިން އެންގެވިއެވެ. އެމީހުން ބޭނުންވަނީ މަސްއަލައާއިގުޅޭގޮތުން ދިވެހިސަރުކާރުގެ ރެޕްރެޒެންޓޭޓިވްއަކާ ބައްދަލުކުރާށެވެ. ނާޞިރުވިދާޅުވީ އެކަންކުރުމަށް އަޅުގަނޑު ފޮނުއްވުމަށް ނިންމަވައިފައިވާކަމުގައެވެ.</p>

  <p class="right">އެމް.އެސް.އެލް.ގެ މަސައްކަތާއިހެދި، އެވަގުތަކީ އަޅުގަނޑަށް ދަތިވަގުތަކަށްވާތީ، އަޅުގަނޑު ވަރަށްއަވަދިނެތިއުޅޭ ދުވަސްވަރެއްކަމުގައި ނާޞިރުއަރިހުގައި ދެންނެވީމެވެ. ނާޞިރުވިދާޅުވީ، ކޮންމެހެން އަވަސްއަރާވަޑައިގެން އެމަނިކުފާނު އެކަމާއިނުއުޅުއްވާކަމަށާއި، އަޅުގަނޑު އިނގިރޭސިވިލާތަށްދާ ދަތުރެއްގައި އެމީހުންނާއި ބައްދަލުކުރެވިދާނެކަމަށެވެ. އަޅުގަނޑު އެއިރު ގާތްގަނޑަކަށް އަހަރަކު ހަތަރުފަހަރު އިނގިރޭސިވިލާތަށްދަމެވެ.</p>

  <p class="right">ދެމަހެއްހާ ދުވަސްފަހުން ބޯޓުފަހަރާއި ގުޅޭކަމެއްގައި އިނގިރޭސިވިލާތަށް ދިޔައިމެވެ. އަޅުގަނޑު އެތާއުޅޭކަމާއި ތިންދުވަހުގެތެރޭގައި އަޅުގަނޑުގެ މަސައްކަތް ނިމޭނެވާހަކަ ނާޞިރުގެއަރިހުގައި ދެންނެވީމެވެ. އަދި އަޅުގަނޑު ހުރި ހޮޓަލާއިގުޅޭ ތަފްޞީލުއެރުވީމެވެ.</p>

  <p class="right">އަޅުގަނޑު އޭގެއަނެއްދުވަހުހަވީރު ބޯޓުފަހަރާއިގުޅޭ ބައްދަލުވުންތައް ނިންމާލާފައި ހޮޓަލަށް އައިއިރު، އިނގިރޭސި ޑިފެންސް މިނިސްޓްރީގެ ސިޓީއެއް ހޮޓަލަށް ފޮނުވާފައިއޮތީމައި ޙައިރާންވިއެވެ. އޭގައިއޮތީ، އަނެއްދުވަހުގެ މެންދުރުގެކެއުމަށް އެކެއްޖަހާއިރަށް ޙާޒިރުވާންއޮތް ދައުވަތެކެވެ. އަޅުގަނޑަށް މިއީކޮންކަމަކާ ގުޅިގެންކަން އެނގޭތީ، އަދި މިމީހުން މިގެންގުޅެންނިންމި އަދަބުވެރިގޮތުގެމައްޗަށް ފިކުރުކޮށް، މަސްއަލައިގައި އަޅުގަނޑު ހުންނާނެ ނުވަތަ ޚިޔާރުކުރާނެމަޤާމު ނުވަތަ ފިޔަވަޅާއި ދޭތެރޭ ވިސްނާލީމެވެ.</p>

  <p class="right">އަޅުގަނޑާއި ހޮޓަލުން ބައްދަލުކުރެއްވީ، ޚުދު އިނގިރޭސި ދިފާއީ ސެކްރެޓެރީ ރޯއި މޭސަންއެވެ. އަޅުގަނޑުމެން ދިފާއިވުޒާރާއަށްގޮސް، މާނައެއްނެތް ބޭކާރުވާހަކަތަކެއް ދެއްކުމުގައި ވަގުތުތަކެއްހޭދަވިއެވެ. އެއަށްފަހު ލަންޑަންގެ ހުޅަނގުކޮޅު (ވެސްޓް އެންޑް) ގައިހުރި ކުޑަރެސްޓްރޯންޓަކަށް މެންދުރުގެކެއުމަށް ދިޔައިމެވެ. މޭސަންއާއިއެކު އެހީތެރިއަކު ދިޔައެވެ. އަޅުގަނޑުހުރީ އެކަންޏެވެ.</p>

  <p class="right">ކައިނިމުމުން ކޮފީގެނައުމަށްފަހު، އަޅުގަނޑުމެން މަޝްވަރާކުރަންއޮތް މައްސަލައެއް އެބައޮތްކަމަށް މަޑުމައިތިރިއަޑަކުން މޭސަންވިދާޅުވިއެވެ. ގަމުގެ މަސްއަލައެވެ. އޭނާވިދާޅުވީ ކީރިތި މަހާރާނީގެސަރުކާރަކުން އާރ.އޭ.އެފުން ގަން ބޭނުންކުރުމާބެހޭގޮތުން ދިވެހިސަރުކާރުން ދެކެވަޑައިގަންނަވާގޮތާއި އެއްބަސްވެވަޑައިނުގަންނަވާކަމަށެވެ. އަޅުގަނޑު އޭނާއަށް ކަންތައްތައް އޮޅުންފިލުވައިދިނީ ތިރީގައި މިދަންނަވާގޮތަށެވެ.</p>

  <p class="right">އިނގިރޭސިވިލާތުގެފަރާތުން، އިންޑިޔާ، ޕާކިސްތާނު، ސްރީލަންކާ، އަދި ހޮންގކޮންގ ފިޔަވައި ދުރުއިރުމައްޗާދޭތެރޭވެސް އެއްވެސް ޝައުޤުވެރިކަމެއްނެތެވެ. ހޮންގކޮންގއަށް އަސްކަރީމީހުން އުފުލާކަށް ގަމެއްބޭނުމެއްނުވާނެއެވެ. އެއިރު އިނގިރޭސި ވިލާތް، ނިއުޒީލަނޑް، އޮސްޓްރޭލިޔާ، ސިންގަޕޫރު، މެލޭޝިޔާ، ބްރޫނައި މި ހަބާރުގެ އެއްބަސްވުމެއް ވުޖޫދަށްއައިސްފައިވެއެވެ.</p>

  <p class="right">އަސްކަރީމީހުންއުފުލަނީ ވީސީ - 10ގެ މަތިންދާބޯޓުން އިނގިރޭސިވިލާތުން ސިންގަޕޫރަށް، ދެން އޮސްޓްރޭލިޔާއަށެވެ. ގަމުގައި ބޯޓަށްތެޔޮއަޅަން މަޑުކުރާކަށްނުޖެހެއެވެ. އަދި ހޮންގކޮންގއަކީ ޗައިނާއިން ބޭނުންވިހިނދެއްގައި އަތުލެވޭނެރަށެކެވެ. އިނގިރޭސީންނަކަށް އެކަމެއްނުހުއްޓުވޭނެއެވެ.</p>

  <p class="right">އަޅުގަނޑު ދެންބުނީ، ދިވެހިރާއްޖެއަކީ މިހާރު މިނިވަން، އަމިއްލައިސްތިޤްލާލެއްއޮތް ޤައުމެއްކަމަށެވެ. އަދިމިގޮތުން ޙައްޤު އިޙްތިރާމް އަޅުގަނޑުމެންނަށް ލިބެންވާނެއެވެ. އިނގިރޭސީންގެފަރާތުން ގެންގުޅޭނަޒަރުން އަޅުގަނޑު ވިސްނާފައިވާތީ، މޭސަންއާއި ކުރިމަތިވެފައިމިވާ ޙާލަތުވެސް ވަޒަންކުރެވުނެވެ. އެހެންކަމުން އަޅުގަނޑުގޮތެއް ހުށަހެޅީމެވެ. "ނިދާފައިތިބި ކުއްތާތައް އެގޮތަށް ތިއްބަދޭށެވެ" އަޅުގަނޑުބުނީމެވެ.</p>

  <p class="right">އަޅުގަނޑުދެންނެވީ އޭނާއަށް އިނގިރޭސި ހައުސް އޮފް ކޮމަންސްއަށް، (ރައްޔިތުންގެމަޖްލިސްގެ ޢާންމުމެންބަރުން) ނަށް ގަމުގެ މައްސަލައާއިމެދު ވާހަކަދެކެވި، ކީރިތި މަހާރާނީގެސަރުކާރުން ދިވެހިސަރުކާރުގެ ރެޕްރެޒެންޓޭޓިވްދެކޭގޮތާއި އެއްބަސްނުވާކަން ފާޅުކޮށްފައިވާނެކަމަށް ބަޔާނެއްއިއްވާށެވެ. އަދި އަޅުގަނޑު ބުނެފައިވާ ސަބަބުތަކަށްޓަކައި އިނގިރޭސިސަރުކާރުގެ ހުށަހެޅުމަށް އަޅުގަނޑުމެން އެއްބަސްނުވާކަން އަޅުގަނޑު ބަޔާންކުރާނަމެވެ.</p>

  <p class="right">އަޅުގަނޑުދެންނެވީ ވަގުތު ފާއިތުވަމުންދިޔަވަރަކަށް މަސްއަލާއަށްޙައްލު އަންނަމުންދާނެކަމަށެވެ. ކޮމަންވެލްތުގެ ޙިމާޔަތަށްޓަކައި ގަން ބޭނުންކުރުމަށް ނުޖެހޭނެކަމަށް އުންމީދުކޮށް، އަދި އެކަމަށްއެދި ދުޢާކުރަމުން ގެންދަމެވެ.</p>

  <p class="right">މޭސަންއަށް އަޅުގަނޑު ބުނިވާހަކަ ވިސްނުނެވެ. އަދި އެއީ ރަނގަޅުޚިޔާލެއްކަމުގައި ވިދާޅުވިއެވެ. މިމަސްއަލަ މިއަދާއިހަމައަށްވެސް މިގޮތުގައިއޮތީއެވެ. މިކަމުގެއަސަރުތައް ވަގުތުފާއިތުވުމުގެސަބަބުން ވަނީ ހުލިވެފައެވެ.</p>

  <p class="right">އިނގިރޭސީން ގަމުންފޭބިއިރު، އެކިރޮނގުން އެކަށީގެންވާ ހުނަރުވެރިކަންލިބިފައިވާ ތަޖްރިބާކާރު ދިވެހީންތިއްބެވެ. މި ތަޖްރިބާކާރު ދިވެހީންލިބުނީ އަޅުގަނޑުމެންގެ ޓުއަރިޒަމްގެ ޞިނާޢަތު ބިނާކުރުމުގެ ފެށުމުގެތެރޭގައި ކަމަށްވުމުން، ހުނަރުވެރި ހުރިހާ އެންމެނަށްވެސް މިއާޞިނާޢަތު ބިނާކުރުމަގައި ބައިވެރިވެ ވަޒީފާހޯދުމުގެ ފުރުޞަތުތައް ލިބުނެވެ.</p>
</body>
</html>
