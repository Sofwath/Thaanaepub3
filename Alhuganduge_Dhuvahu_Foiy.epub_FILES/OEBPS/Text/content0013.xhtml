<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_12"></h1>

  <p class="right1">ކޮޅުނބުތެރެއަށް މިއަދުދޫކޮށްލެވޭ ފިރިހެންކުއްޖަކު، "އިސްކޮޅުނުކައިގެން އުޅުމުގެނުރައްކާ"، 1956 ވަނަ އަހަރުގެ ކުރިއަށްވުރެ އަދި މާބޮޑުވާނެއެވެ. އަޅުގަނޑުގެ ގެއާއި، ބައްޕައާއިދުރުގައި ހުރިކަމުގައި ވިއަސް، ބައްޕަގެ ނުފޫޒް ހުރިހާ ދިމާއަކުން އަޅުގަނޑަށްފޯރައެވެ. އަޅުގަނޑާގުޅާނެ ފޯނުނެތްކަމުގައިވީނަމަވެސް، ބައްޕައަށް އަޅުގަނޑާބެހޭ ހުރިހާޚަބަރެއް ލިބިލައްވާނެކަން އަޅުގަނޑަށްއެނގެއެވެ. އެޖަމާއަތަކީ ވަރަށްގާތްކޮށްއުޅޭ ޖަމާއަތެކެވެ. ކަމެއްޖެހިއްޖެ ހިނދެއްގައި އެކަކުއަނެކަކަށް އެހީތެރިވެދޭބައެކެވެ.</p>

  <p class="right">އަޅުގަނޑުގެ ޢުމުރުގެޅަކަމާއި ތަޖުރިބާ ަދުކަމާއިވެސްއެކު، އަސާސީ ފެންވަރެއްގެ ތަޢުލީމަކާއެކު، އެހާޅައުމުރުގައި މަސައްކަތްކުރުމަށް ނުކުތުމަށް ނިންމިނިންމުމުގެ ބޮޑުކަމާމެދު ރަނގަޅަށް ވިސްނާލާކަށްނޭނގެއެވެ. މަތީފެންވަރުގެ ޑިގްރީއަށް ތަޢުލީމުޙާޞިލުކުރުމުގެ ފައިދާލިބިފައވާ މިއަދުގެޒުވާނުންނަށް، ފޮތުން ހުރިހާތިއަރީ ދަސްކޮށްފައިވާއިރު، ޢަމަލީގޮތުން ކަންތައްތައްކުރުމުގެ ތަޖްރިބާނެތުމުން، ކުރިއެރުމަށް ޙަޤީޤަތުގައި ހުރަސްތަކެއް ދިމާވެއެވެ.</p>

  <p class="right">ބައްޕަ ފަޚްރުވެރިކުރުވަން ބޭނުންނަމަ، ވަރަށްއަވަހަށް ކަންތައްތައް ދަސްކުރަންޖެހޭނެކަން އަޅުގަނޑަށް ވިސްނުނެވެ. ބައްޕަހުންނަވާނީ އަޅުގަނޑު އެހާއަވަހަށް ތަޢުލީމުއުނގެނުން ހުއްޓާލުމާދޭތެރޭ ޝައްކުތަކެއްގެމަތީގައިކަމަށްވާނެތީ، ބައްޕަ ހިތްހަމަޖެހިނުލައްވާ، ދެރަވެނުލައްވާގޮތަކަށް ކަންތައްތައްކުރުމަށް އަޅުގަނޑުބޭނުންވިއެވެ. އަޅުގަނޑު، މޯލްޑިވްސް ނެޝަނަލް ޓްރޭޑިންގ ކޯޕަރޭޝަން (ސިލޯން) ލިމިޓަޑް (އެމް.އެން.ޓީ.ސީ.) ގައި ތަމްރީންދިނުމަށް ނަގާފައިވަނީ އަޅުގަނޑުގައި ދަސްކުރުމަށްހުރި ޝައުޤުވެރިކަންފިޔަވައި އެހެންއެއްވެސްކަމެއްގެ އެހީއެއްއަޅުގަނޑަށްނެތިއެވެ.</p>

  <p class="right">އެއިރު އެމް.އެން.ޓީ.ސީ.އަކީ ދިވެހިރާއްޖޭގެ "ސަލާމަތީ ވަލެވެ". އެއީ 1967 ގައި މޯލްޑިވްސް ޝިޕިންގ ލިމިޓަޑް (އެމް.އެސް.އެލް.) އާއި އެކުވުމުގެކުރިން، ދިވެހިރާއްޖޭގެ ބޭރުގެ ކަނޑުދަތުރުފަތުރާއި ވިޔަފާރީގެ ބޭނުންތައް ފުއްދައިދިން ތަނެވެ. މޯލްޑިވްސް ޝިޕިންގ ކޮމްޕެނީގެ ފެށުން ގުޅިފައިވަނީ، އަލްމުންތަޚަބް ލިޢަރުޝިއްދައުލަތުލް މަޙަލްދީބިއްޔާ އަބްދުލް މަޖީދު ރަންނަބަނޑޭރި ކިލެގެފާނުގެ ދުވަސްވަރު، 1948 ވަނައަހަރަށްވުރެ ކުރިންނެވެ. މިކުންފުންޏަކީ އަޅުގަނޑާ ވަރަށްގާތުން ގުޅިފައިވާކުންފުންޏެކެވެ.</p>

  <p class="right">މިޞްރުގައި ދިރިއުޅުއްވަމުންގެންދެވި ދިވެހިތަޚުތަށް އިންތިޚާބު ކުރެވިފައިވާ ޢަބްދުލްމަޖީދު ރަންނަބަނޑޭރިކިލެގެފާނު، ދިވެހިސަރުކާރުގެ އޭޖެންޓެއްގެގޮތުގައި، ކޮޅުނބުގެ ބޭންކްސްހޯލް ސްޓްރީޓްގައި އޮފީސްހުރި ކުންފުންޏެއް ކަމުގައިވާ، ޕީ.ބީ.އުމްބިޗީ އެންޑް ކޮންޕެނީ ޢައްޔަންކުރެއްވިއެވެ. ދިވެހިސަރުކާރުގުޅިގެން ހިނގާ ހުރިހާފައިސާގެ މުޢާމަލާތުކުރުން ޙަވާލު ވެފައިވަނީ މިކުންފުންޏާއެވެ.</p>

  <p class="right">އެދުވަސްވަރު ދިވެހިސަރުކާރުގެ މިލްކުވެރިކަމުގެދަށުގައި ދެނާކޮޅުއޮތެވެ. އެއީ "އަތިއްޔަތުއް ރަޙްމާން" އާއި "ފަތުޙުލްބާރީ" އެވެ. އަދިއޭގެއިތުރަށް "ބުންބާބޯޓު" ކިޔާވައްތަރުގެ ދެގަނޑެތި، "ދަރުމަ" އާއި "އުތީމު" އޮތެވެ. ފަހުން އިންޖީނުއަޅާފައިވާމަސްބޯޓު "ހަޔަސިންތު" ސަރުކާރުން ބައްލަވައިގަތެވެ. މުދާއުފުލުމަށްޓަކައި މިބޯޓަށް ބަދަލުގެނެވުނެވެ. 400 ވަރަކަށްގޯނި މިބޯޓުގައި އުފުލެއެވެ. ދޭތެރެއަކުން އެހެން ކަނޑުމަތީއުޅަނދެއް ރާއްޖެއަށްއުރުނެވެ. އެބޯޓަށް ނަންދިނީ "އަދަރަންފަރު" ގެނަމުންނެވެ.(މިވާހަކަ ފަހުން ދަންނަވާނަމެވެ).</p>

  <p class="right">ޕީ.ބީ.އުންބިޗީ އެންޑް ކޮންޕެނީ އަކީ، ކޮޗިންގެ ކޮޔާ އަޚުންގެކުންފުންޏެކެވެ. ކުންފުނި ހިންގަނީ ކެރަލާގައި ހުންނަ ޙަސަން ކޮޔާއެވެ. ކޮޅުނބުގައި ކުންފުނި ބަލަހައްޓަނީ މާމުކާ ކިޔާމީހެކެވެ. ފަހުން އެމް.އެން.ޓީ.ސީ.ގެ ޗެއަރމަން ކަމާ ޙަވާލުވި ޕީ.އެމް.ނަޔަރ އަކީ، އެއިރު އެކުންފުނީގެ ފައިސާ ބަލަހައްޓާ މީހެކެވެ. ނުވަތަ އެކައުންޓަންޓްއެކެވެ.</p>

  <p class="right">އަލްމުންތަޚަބް ޢަބްދުލް މަޖީދު ދީދި އެކިފަހަރުމަތިން ޕީ.ބީ.އުންބިޗީ އެންޑް ކޮންޕެނީއަށް ޒިޔާރަތްކުރައްވައި ކަންތައްތަކުގެ ތަފްޞީލު ބައްލަވައެވެ. ކުންފުނީގެ ވާޖިބުތަކުގެ ތެރޭގައި، ކޮމިޝަންގެ އުޞޫލުން ސަރުކާރުގެ ފައިސާ ޙަވާލުކުރުން ހިމެނުނެވެ.</p>

  <p class="right">ސިލޯނުގައި "މޯލްޑިވް ފިޝް" ކިޔާ ހިކިކަނޑުމަހާއި، ރާއްޖޭންގެންނަ އެހެން ބާވަތްބާވަތުގެ މަސްވިއްކުމާއި ޙަވާލުވެފައިވަނީ މިކުންފުންޏާއެވެ. ދިވެހިހިކިކަނޑުމަސް ޙަވާލުކުރަނީ، ދެސަރުކާރުގެ ދެމެދު ވެފައިވާ އެއްބަސްވުމެއްގެ ދަށުން، ސިލޯން ފުޑް ކޮމިޝަނަރ އާއެވެ. އެހެންބާވަތުގެމަހާއި، ފަރުމަހުގެ ޗިޕްސްއާއި ކަށިކުނޑި، ޢާއްމުގޮތެއްގައި ވިއްކަނީ ބާޒާރުގައެވެ.</p>

  <p class="right">ކޮޅުނބުގެ 25 މެލްބަރން އެވެނިއުގައި ހުންނަ ދިވެހިރެޕްރެޒެންޓެޓިވްގެ އޮފީހުގެ ކޮންމެމަހަކު ހިނގާޚަރަދާއި، ސަރުކާރު މުވައްޒަފުންނާއި ޒިޔާރަތްކުރައްވާ ބޭފުޅުންނާއި، ޢިމާރާތް ބެލެހެއްޓުމާއި، ސޯސަންވިލާހިންގުމާއި، ޢަބްދުލްމަޖީދު ދީދީ އަންގަވައިގެން، ނުވަތަ އެއިރުގެ ވަޒީރުލްއަޢުޒަމް މުޙައްމަދު އަމީން މެދުވެރިކުރައްވައިގެން އަންގަވާ ފައިސާ، ދޫކުރަނީ އުންބިޗީ ކުންފުނިންނެވެ. މަސްވިއްކައިގެން ލިބޭފައިސާގެ މައްޗަށް ބިނާކޮށް، ސަރުކާރު ސްޓޯރު (ދިވެހިސަރުކާރުގެ ބޮޑުއިސްޓޯރު) އަށް މުދާ ފޮނުވަނީވެސް އެކުންފުނިންނެވެ.</p>

  <p class="right">ސިލޯނުގައިހުންނަ ދިވެހިއޭޖަންޓަކީ އޭ.ސީ.އެމް.ހާޝިމްއެވެ. ދިވެހިރަދުންގެ ފަރާތްޕުޅުން ސިލޯނުގައި ހުންނަވާ އިނގިރޭސި ގަވަރނަރއަށް ވެދުންކުރަންޖެހޭ "ޖިޒީ" ކޮންމެއަހަރަކު ދިވެހިރާއްޖެއިން ފޮނުއްވައެވެ. މިކަމަށް ވަޑައިގަންނަވާ ބޭފުޅެއްގެ އަރިއަހުގައި، މިތަކެތި ހިއްޕަވައިގެން ދުރުވުމަކީ ހާޝިމްގެވާޖިބެކެވެ. ސިލޯނު ސަރުކާރުން ހާޝިމަށް "މުދަލިޔާރު" ގެ ލަޤަބުދީފައިވެއެވެ. ޖިޒީއެރުވުން އޮންނަނީ ކުލަގަދަ ރަސްމިއްޔާތެއްގައެވެ. އެންމެފަހުން ޖިޒީފޮނުއްވީ 1947 ވަނަ އަހަރުގެ ނޮވެމްބަރމަހުގައެވެ.</p>

  <p class="right">މަހާއި އެހެނިހެންތަކެތި ހިފައިގެން، ދިވެހިރާއްޖޭގެ ދެކުނުގެ އަތޮޅުތަކުން ސީދާ ކޮޅުނބަށް އަންނަ އޮޑިފަހަރުގެ ކަންތައް ބެލެހެއްޓެވުމަކީވެސް ހާޝިމްގެކަމެކެވެ. ވައިހުންނަ ގޮތުން ބައެއްފަހަރު މިއޮޑިފަހަރު ބެހިގެން ގާއްޔަށްދެއެވެ. ދިވެހި ހިކިކަނޑުމަސް ފުޑް ކޮމިޝަނަރ އާއި ޙަވާލުކޮށް، އަގުހޯދުމަކީ ހާޝިމްއާއި ގާލީގައިހުންނަ އޭޖަންޓްގެ މަސްއޫލިއްޔަތެކެވެ. މިއީ އަހަރަކުއެއްފަހަރު ހިނގާ މުޢާމަލާތެކެވެ.</p>

  <p class="right">މުދަލުގެވެރީން އާންމުކޮށް އޮޑިފަހަރުގައި ދަތުރުކުރެއެވެ. އެމީހުން ބޭނުންވާމުދާ ކޮޅުނބުން ގަތުމަށްފަހު، އޮޑިބަރުކޮށްގެން އަނބުރާ ރާއްޖެއަށް ދަތުރުކުރެއެވެ. މިކަންތައްތައްހިންގަނީ ކޮމިޝަންގެ އުޞޫލަށް ބިނާކޮށް ކޮޅުނބާއި ގާލީގައިތިބޭ އޭޖަންޓުންނެވެ.</p>

  <p class="right">1946 ނުވަތަ 1947 ވަނައަހަރު، ދިވެހީންކޮޅެއް މޯލްޑިވިއަން ޓްރޭޑިންގ ކޮންޕެނީ (އެމް.ޓީ.ސީ.) ކިޔާކުންފުންޏެއް ސިލޯނުގައި ރަޖިސްޓްރީކުރިއެވެ. އެއީ އުންބިޗީ އެންޑް ކޮންޕެނީގެ ދެމުވައްޒަފުން ބައިވެރިވެގެން އުފެއްދިކުންފުންޏެކެވެ. އޭގެތެރެއިން އެކަކު، ޕީ.އެމް.ނަޔަރ އުންބިޗީއިން ވަކިވިއެވެ. އަނެކަކު، ސީ.ޕީ.އޭ.ނަޔަރ އުންބިޗީ އެންޑް ކޮންޕެނީގެ ވަޒީފާގައި ދެމިހުރީއެވެ. އެމީހުން ދިވެހިއޭޖަންޓް އޭ.ސީ.އެމް.ހާޝިމާއި އަދި ކަނޑި ދޮންމަނިކާއި، ނަޚްދާ ޙަސަން ކަލޭފާނާއި (ދެދިވެހިން) ގުޅިގެން ދިވެހިރާއްޖެއަށް ވިޔަފާރިކުރާމުދާ އެތެރެކޮށް، ބޭރުކުރާ އޭޖެންސީއެއްގެގޮތުގައި އެމް.ޓީ.ސީ. ހިންގިއެވެ.</p>

  <p class="right">މިއޭޖަންސީއާބެހޭ މައުލޫމާތު މުޙައްމަދު އަމީނަށް އެނގިވަޑައިގަންނަވައެވެ. ދިވެހިސަރުކާރުގެ ބާރުގެދަށުގައި ކޮޅުނބުގައިކުރާ ވިޔަފާރި އޭޖަންސީ ބެހެއްޓުމަށް ބޭނުންފުޅުވެފައިވާވަރުން، 1948 ވަނައަހަރު އެމަނިކުފާނު އެމް.ޓީ.ސީ.ގެ ޙިއްސާދާރުންނާއި ވާހަކަފުޅުދެއްކެވިއެވެ. ނަތީޖާއަކަށްވީ، މޯލްޑިވިއަން ނެޝަނަލް ޓްރޭޑިންގ ކޯރޕަރޭޝަން (ކޮލޮމްބޯ) އުފެދުމެވެ. އެމް.ޓީ.ސީ. މިކުންފުންޏާއި އެއްކޮށްލެއްވީއެވެ.</p>

  <p class="right">ދިވެހިސަރުކާރުގެފަރާތުން މޯލްޑިވިއަން ނެޝަނަލް ޓްރޭޑިންގ ކޯޕަރޭޝަން (މާލެ) ހޯލްޑިންގްސް އުފެއްދެވީ، މޯލްޑިވިއަން ނެޝަނަލް ޓްރޭޑިންގ ކޯޕަރޭޝަން (ސިލޯން) ލިމިޓަޑްގެ 75 އިންސައްތަ ޙިއްޞާގެވެރި ކުންފުންޏެއްގެގޮތުގައެވެ. ބާކީ، 25 އިންސައްތަ ޙިއްޞާއޮތީ އެމް.ޓީ.ސީ.ގެ ޙިއްޞާދާރުންގެ އަތުގައެވެ.</p>

  <p class="right">އެމް.އެން.ޓީ.ސީ.(ސިލޯން)ގެ ޗެއަރމަންއަކަށް އައްޔަންކުރީ ސީ.ޕީ.އޭ.ނަޔަރއެވެ. ޕީ.އެމް.ނަޔަރއަކީ މެނެޖިންގ ޑިރެކްޓަރއެވެ. އަދި އޭ.ސީ.އެމް.ހާޝިމުވީ ޑިރެކްޓަރއަށެވެ. އަޅުގަނޑަށް އެނގިފައިވާ ގޮތުގައި، އެމް.އެން.ޓީ.ސީ.(މާލެ) ހޯލްޑިންގްސްގެ ކަންތައްތައް ހިންގާބެލެހެއްޓުމުގެ ޕަވަރ އޮފް އެޓާރނީކަންވަނީ ސީ.ޕީ.އޭ.ނަޔަރއާ ޙަވާލުކުރައްވާފައެވެ.</p>

  <p class="right">އެމް.އެން.ޓީ.ސީ.(ސިލޯން) އުފެއްދުމާއިގުޅިގެން އުންބިޗީ އެންޑް ކޮންޕެނީއިން ހިންގަމުންގެންދިޔަ ވިޔަފާރި މަޑުމަޑުން އެމް.އެން.ޓީ.ސީ.(ސިލޯން) އާއިޙަވާލުކޮށްފިއެވެ. އަމިއްލަފަރުދުންގެ އަތުގައިވާ 25 އިންސައްތަޙިއްޞާ، ފަހުން ދިވެހިސަރުކާރަށް ބައްލަވައިގަތީއެވެ. އެހެންކަމުން އެމް.އެން.ޓީ.ސީ.(ސިލޯން) އަކީ އެމް.އެން.ޓީ.ސީ.(މާލެ) ގެ ސަބްސިޑިއަރީއެއްކަމަށްވީއެވެ.</p>

  <p class="right">މިދުވަސްވަރު، ބޯރާ ވިޔަފާރިވެރީން ވަރަށްޙަރަކާތްތެރިކޮށް ވިޔަފާރިކުރިއެވެ. މިއީ އިންޑިއާއިން މާލެ އައިސްއުޅުނު ގާތްގަނޑަކަށް ތިރީހަކަށްމީހުންގެ ޖަމާއަތެކެވެ. ބުންބާގެ ބޯރާ ވިޔަފާރިވެރީން މާލޭގައި ވިޔަފާރިކުރުމަށް ފިހާރަތަކާއި ގުދަންތައް ހަދާފައިވަނީ 1857 ވަނައަހަރު އެއިރު އިންނެވި ރަދުންނާއި ވެރީން ދެއްވިދަޢުވަތަކަށެވެ. މިއީ އެދުވަސްވަރު މާލޭގައި ނެތްކަންކަމެވެ.</p>

  <p class="right">ފާއިތުވި މިދުވަސްތަކުގެތެރޭގައި، ބޭރުގެވިޔަފާރިއޮތީ އެމީހުންގެ އަތްމަތީގައެވެ. އެމީހުން ކޮޅުނބަށް މަހުގެބާވަތްތައް ބޭރުކުރަންފެށިއެވެ. އަދި އާންމުކޮށް ކަޅުބިލަމަހާއި ކަންނެލިމަސްފަދަ ބައެއް ބާވަތްތައް ކޯޕަރެޓިވް ހޯލްސޭލް އެސްޓެބްލިޝްމަންޓް (ސީ.ޑަބްލިޔު.އީ.)އަށްރައްދުކޮށް، ބައެއް ބާވަތްތައް ސީދާ ވިޔަފާރިމާރުކޭޓުގައި ވިއްކިއެވެ. ދަތުރުކުރާ ގާތްގަނޑަކަށް އަށެއްކައުޅަނދުގެ ފްލީޓެއް އެމީހުންގެންގުޅުނެވެ.</p>

  <p class="right">ކޯޕަރެޓިވް ހޯލްސޭލް އެސްޓެބްލިޝްމަންޓެއް 1949 ވަނައަހަރު ސިލޯނުގެ ރައްޔިތުންގެމަޖްލިސްގައި ފާސްކުރި ޤަރާރަކުން އުފެއްދިއެވެ. އެއީ ސިލޯނުސަރުކާރުގެފަރާތުން އަމިއްލަފަރާތްތަކާއި ވާދަކޮށް، ކޮންމެހެންބޭނުންވާތަކެތި އެތެރެކޮށް، ބޭރުކޮށް، އަދި ޢާއްމުންނަށް ހެޔޮއަގުގައި މުދާވިއްކާފިހާރަތަކުންލިބޭނެ އިންތިޒާމްހަމަޖެއްސުމަށްޓަކައެވެ.</p>

  <p class="right">ދިވެހިސަރުކާރާއި ވޯރާ ވިޔަފާރިވެރީންނާ ދެމެދު ކޮމަރޝަލް އެއްބަސްވުމެއްއޮތެވެ. އެއީ ދިވެހިރާއްޖެއަށް އެއިރުލިބޭ އާމްދަނީއިން ޤައުމަށްބޭނުންވާ ކާބޯތަކެއްޗާއި، ބޭނުން އެހެންތަކެތި ގަތުމަށާއި، ބޭރުގެޚަރަދުތައްކުރުމަށް ނުފުދޭތީއެވެ. އެހެންކަމުން ބޯރާ ވިޔަފާރިވެރީން ކާބޯތަކެތިގެނައުމަށް ލޯނުދޫކުރެއެވެ. މިއީ މަހުގެ ޝިޕްމަންޓުން އަދާކުރާގޮތަށް ކުރިއަށް ދޫކުރާއެއްޗެކެވެ.</p>

  <p class="right">ރިޔަލުގައިދަތުރުކުރާ އުޅަނދުފަހަރަކީ، ޤަވާއިދުން މުދާގެނައުމުގައި ބޭނުންކުރުމަށް އެކަށީގެންނުވާ އެއްޗެއްކަން 1950 ހާތާނގައި ސާފުވެގެންދިޔައެވެ. ޤައުމުވަނީ އަނގަޔާއި އަތް ދިމާނުކުރެވޭފަދަ ޙަލާތެއްގައެވެ. ކަނޑުދަތުރުކުރާ އުޅަނދުފަހަރު ޖެހެނީ، ކޮޅުނބާއި މާލެއާއި ދެމެދު މޫސުމާއި ވައިޖެހޭގޮތަށްބަލައިގެން ދަތުރުކުރާށެވެ. އެހެންކަމުން ދަތުރުލަސްވެ އަދި ބައެއްފަހަރު ގަދައޮއިވަރުގައިޖެހި، އިންޑިޔާގެ ބައެއް ބަނދަރަށް ބެހިގެންވެސްދެއެވެ.</p>

  <p class="right">މިހުރިހައި ސަބަބަކަށްޓަކައި އިންޖީނުއެޅިއުޅަނދުފަހަރު ހޯދުމަކީ ރާއްޖެއަށް ކޮންމެހެން ބޭނުންވެއްޖެކަމެކެވެ. އިންޑިޔާގެ މަދުކުންފުނިތަކަކުން، އިންޑިޔާގެ އައްސޭރިފަށުގައި ދުއްވާ 400 ޓަނާ 1,000 ޓަނާއި ދެމެދުގެ ބޯޓުފަހަރު ރާއްޖެއަށް މުދާއުފުލުމަށް ބައެއްފަހަރު ޗާޓަރުކުރެއެވެ.</p>

  <p class="right">ނަމަވެސް ރަނގަޅުއުޅަނދެއް ހުސްކޮށްއޮއްވާ ލިބުމަކީ ދަތިކަމެކެވެ. އެގޮތަކީ، އެއުޅަނދުފަހަރުވަނީ ވަކިޤަވާޢިދަކުން ވިޔަފާރިދަތުރަށް ހިފާފައެވެ. އިންޑިޔާގެ އައްސޭރިފަށުގެ ޝިޕިންގ އޮންނަނީ މިބޯޓުފަހަރުގެ މައްޗަށް ބަރޯސާވެފައެވެ. ރޭލާއި ލޮރީގެ ޚިދްމަތް އޮންނަނީ ވަރަށްކުޑަކޮށެވެ. މިހެންކަމުން މުދަލާއި ކާބޯތަކެތި އުފުލުން ބިނާވެފައި އޮންނަނީ، ކޯސްޓަލް ޝިޕިންގެމައްޗަށެވެ.</p>

  <p class="right">އިންޑިޔާގެ ކަނޑުގެސިފައިންގެ ތެރެއިން ރިޓަޔަރކޮށްފައިވާ ކޮމާންޑަރ ގިލްއާއި އޭނާގެ ޕާރޓްނަރެއް ކަމުގައިވާ ކުރީގެ ކަނޑުގެސިފައިންގެ އޮފިސަރ، ލެފްޓަނަންޓް ކޮމާންޑަރ ގުރްދާސް ޗާދާއާއި 1950 ވަނައަހަރުގެ ކުރީކޮޅުގައި، މުޙައްމަދު އަމީނާއި ބައްދަލުވެވަޑައިގަތެވެ. ވަރަށްފަހުން ކަނޑުގެސިފައިންގެތެރެއިން ވަކިވެފައިވާތީ، އެދެމީހުންގެއަތުގައި ފައިސާގެ ވަޞީލަތްތަކެއްނެތެވެ. ނަމަވެސް އިންޑިޔާސަރުކާރާ ގުޅުންއޮތެވެ.</p>

  <p class="right">މިމީހުން، 250،000 އިންޑިޔާރުފިޔާގެ އިންވެސްޓްމަންޓެއް ކުރެއްވުމަށް މުޙައްމަދު އަމީންއާ ވާހަކަދައްކައިގެން، ގިލް އަމީން ޝިޕިންގ ކޮންޕެނީ ލިމިޓަޑް ކިޔާކުންފުންޏެއްހެދިއެވެ. ޙިއްޞާތައް އޮތްގޮތް ކަނޑައެޅިގެން ހަނދާނުގެ މައްޗަށް ބިނާކޮށް ނުދެންނެވުނުކަމުގައިވީނަމަވެސް، އަޅުގަނޑުހިތުން އެއީ 70/30 ނުވަތަ 60/40 ގެމައްޗަށް ގިލް ގްރޫޕްގެ މައިގަނޑު ޙިއްޞާ އޮންނަގޮތަށާއި ދެންއޮތްބައި ދިވެހިސަރުކާރަށް އޮންނަގޮތަށެވެ.</p>

  <p class="right">ބޯޓުދެލި އަޅައިގެންދުއްވާ ދެބޯޓު އެކުންފުނިންގަތެވެ. އެތަނުން އެކައްޗަކީ ކުރީގައި އިންޑިޔާގެ ކަނޑުގެސިފައިން ބޭނުންކުރި ޓަގުބޯޓެކެވެ. މީތިބަދަލުކުރީ އެއްފަލްކާގައި މުދާ އުފުލާ "މާގްރެޓް ރޯޒް" ކިޔާބޯޓަކަށެވެ. އަނެއްބޯޓަކީ ގާތްގަނޑަކަށް 900 ޓަނުގެބޯޓެކެވެ. މިއީ ދާއަޅައިގެން މަސްހިފާބޯޓެކެވެ. އެބޯޓު ބަދަލުކުރީ މުދާއުފުލާބޯޓެއް ކަމުގައިވާ "ޝީލާ މާގްރެޓް" އަށެވެ.</p>

  <p class="right">އަޅުގަނޑަށް އެނގިފައިވާގޮތުގައި، މުޙައްމަދު އަމީން މިކުންފުނީގައި އިންވެސްޓް ކުރެއްވީ، މާލެއަށް މުދާއުފުލުމަށް ބޭނުން ބައެއްފަހަރު މިބޯޓުތައް ލިބޭނޭގޮތަށް ހަމަޖެއްސުމާމެދު މިސްޓަރ ގިލް އާއި ވަރަށްސާފުކޮށް ވާހަކަދެކެވި އެއްބަސްވެވިގެންނެވެ. ނަމަވެސް ޙިއްޞާދާރުންގެ ގިނަބަޔަކަށް ފެނުނީ މާލެއަށް މުދާއުފުލުމަށްވުރެ އިންޑިޔާކަނޑުގެ އެހެންތަންތަނަށް މުދާއުފުލުމަށެވެ. މިކަންމިހެންވީ މުޙައްމަދު އަމީން މިކަމާ ތަކުރާރުކޮށް އިންކާރުކުރައްވަމުން ގެންދަވަނިކޮށެވެ.</p>

  <p class="right">މިދެއުޅަނދު ދަތުރުކުރީ ކުފުރާ ހިފައިގެން ސިލޯނާއި އިންޑިޔާއަށެވެ. އިންޑިޔާގެ އައްސޭރިފަށު ކަނޑުތަކުގައި ދަތުރުކުރުމަށްފަހު އަނބުރާ ސިލޯނަށެވެ. އެދުވަސްވަރު އިންޑިޔާއަށް ޤަވާޢިދުން ކުފުރާއާއި ރަބަރު ގެންދެއެވެ. އަނބުރާ ގެންނަ މުދަލަކީ ބުންބާފިޔާއާއި ހަވާދުގެ ތަފާތުބާވަތްތަކެވެ. މިބޯޓުތައް މާލެއަންނަނީ ޙާލަކުން ފަހަރަކުކަމަށްވާތީ، މިކަމާ ގުޅިގެން މުޙައްމަދު އަމީންއާއި ކޮމާންޑަރ ގިލް އާއި ޗާދާ އާއި ދެމެދުގައި ހިސާބަކަށް ހަމަނުޖެހުންތައްއުފެދުނެވެ.</p>

  <p class="right">1953 ވަނައަހަރު މުޙައްމަދު އަމީން ވެރިކަމުން ދުރުކުރެވުނުފަހުން، އާ ވަޒީރުލްއަޢުޒަމް އިބްރާހީމް ޢަލީ ދީދީ، މިކުންފުނީގެ ރައުސުލްމާލަށް މުޙައްމަދު އަމީން ދައްކަވާފައިވާ 250،000 އިންޑިޔާރުފިޔާ އަނބުރާލިބޭތޯ ވަރަށްމަސައްކަތްޕުޅު ކުރެއްވިއެވެ.</p>

  <p class="right">މިކަން ޙާޞިލްކުރެވުނީ މެސަރޒް ސީ.ޕީ.އޭ.ނަޔަރ އާއި، ޕީ.އެމް.ނަޔަރގެ އެހީއާއެކުގައެވެ. އެމީހުންނަކީ ކޮޅުނބުގައި ތިބޭ ގިލް އަމީން ޝިޕިންގ ކޮންޕެނީގެ އޭޖަންޓުންކަމުގައިވާތީއެވެ. ކޮންމެފަހަރަކު އެދެބޯޓު ކޮޅުނބުގައި ބަނދަރުކުރުމުން، މުދާއުފުލުމުން ލިބޭއަގުން ކުޑަމިންވަރެއް ދިވެހިސަރުކާރުގެ ރައުސުލްމާލު އަނބުރާދެއްކުމަށްޓަކައި ބަހައްޓައެވެ. (މިގޮތަށް ހަދައިގެން 1950ގެ އަހަރުތައް ނިމުނުއިރު، އެފައިސާ އަނބުރާލިބިއްޖެއެވެ).</p>

  <p class="right">އަޅުގަނޑު އެމް.އެން.ޓީ.ސީ.އާއި ގުޅުމުގެކުރިން، ދިވެހިބޯޓުފަހަރުގެ ދަތުރުފަތުރުގެ ތާރީޚުގައި އަދި އިތުރުޙާދިސާއެއްހިނގިއެވެ. ދިވެހިރާއްޖެ ރަސްކަމަކުން ޖުމްހޫރިއްޔާއަކަށް ބަދަލުވުމަށްފަހު، 1956 ވަނައަހަރުގެ ޑިސެމްބަރ މަހުގެ 15 ވަނަދުވަހު، ވަޒީރުލްއައުޒަމް އިބްރާހީމް ޢަލީ ދީދީ އާއި އިނގިރޭސީންނާ ދެމެދު، ރާއްޖޭގެ އެންމެދެކުނުގައިވާ އައްޑޫއަތޮޅުގެ ގަން އިނގިރޭސީން ކުއްޔަށްހިފުމާމެދު ޕްރެލިމިނަރީ އެއްބަސްވުމެއްގައި ސޮއިކުރެވުނެވެ. (ގަމުގެވާހަކަ ފަހުންލިޔާނަމެވެ).</p>

  <p class="right">ގަން ކުއްޔަށްދިނުމުގެ އެއްބަސްވުމުގައި ސޮއިކުރެއްވިއިރު، މުދާއުފުލާ ކުޑަބޯޓެއް (އޮގްޒިލިއަރީ ސްކޫނަރ) މާލެއާ ކޮޅުނބާ ދެމެދު ދަތުރުކުރުމަށްދިނުމަށް، އިބްރާހީމް ޢަލީ ދީދީ އެދިވަޑައިގަތެވެ. އޭނާ ޚިޔާލުފުޅުކުރެއްވިގޮތަކީ، ވައިހުރި ގޮތެއްގެ މައްޗަށްބިނާކޮށް، ބޯޓުގައި އެއްކޮޅުދަތުރު ރިޔަލުގައިކުރާށެވެ. އަނެއްކޮޅުދަތުރުގައި އިންޖީނުބޭނުންކުރާށެވެ. މިގޮތުން ތެލުގެޚަރަދުކުޑަވެ، ރަނގަޅުކޮޅަށް ވައިބަދަލުވާންދެން ތިބެންޖެހުމުން ގެއްލޭ ވަޤުތު ސަލާމަތްކުރެވޭނެތީއެވެ. އިނގިރޭސި ސަރުކާރުން މިފަދަބޯޓެއްފެނޭތޯ ބައްލަވައިގެން އެފަދަބޯޓެއް ޔޫރަޕުން ފެނިވަޑައިގަތެވެ.</p>

  <p class="right">މިބޯޓަށްކީ "އަތިއްޔަތުއް ރަޙްމާން" އެވެ. (އެމް.އެން.ޓީ.ސީ.އިން ކުރިންގެންގުޅުނު މިނަންކިޔާ ބޯޓުވަނީ ވިއްކާލާފައެވެ). މިބޯޓަށް ޑީސަލްތެޔޮ ބަރުކޮށްގެން ގެންދިޔައީ ގަމަށް ބާލާށެވެ. ރާވާފައިއޮތީ ގަންހެދުމުގެ މަސައްކަތުގައި ތެޔޮބޭނުންކުރާށެވެ. އޭގެފަހުން ބޯޓުދިޔައީ ކޮޅުނބަށެވެ.</p>

  <p class="right">އިނގިރޭސީންނާއެކު ސޮއިކުރެއްވި ގަމާބެހޭ "ހެޑްސް އޮފް އެގްރީމެންޓް" އަކީ، އިބްރާހީމް ޢަލީ ދީދީ ވަޒީރުލްއަޢުޒަމްއަކަށް ހުނަނަވައިގެން ކުރެއްވި މަސައްކަތްޕުޅެކެވެ. އޭގެއަހަރެއްހާދުވަސްފަހުން، އިބްރާހީމް ނާޞިރު ވެރިކަމާ ޙަވާލު ވެވަޑައިގަތުމުން އިބްރާހީމް ޢަލީ ދީދީއަށް ލިބިވަޑައިގެންފައިވާ ބާރުކުޑަވިއެވެ. އެވަޤުތުންފެށިގެން، އެމް.އެން.ޓީ.ސީ./މާލެ ގެ އޭޖަންޓް ކަމުގައިވާ އެމް.އެން.ޓީ.ސީ./ކޮޅުނބަށް އިބްރާހީމް ނާޞިރު އެންގެވީ، އެބޯޓަށް އެއްވެސްމުދަލެއް ބަރުނުކުރުމަށެވެ. އެހެނީ ނާޞިރު ދެކެވަޑައިގެންނެވިގޮތުގައި، އިނގިރޭސީންނާއެކުގައި ވެފައިވަނީ އެމަނިކުފާނު ޤަބޫލުފުޅުނުކުރައްވާ ޙީލަތްތެރި އެއްބަސްވުމެކެވެ. އަދިއެބޯޓަކީ އެއެއްބަސްވުމުގެދަށުން ހޯދާފައިވާބޯޓެކެވެ.</p>
</body>
</html>
