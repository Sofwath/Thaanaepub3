<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_63"></h1>

  <p class="right1">އެންމެފުރަތަމަ އަޅުގަނޑު ކުރަންޖެހުނު އެއްކަމަކީ، ހުޅުލޭގައި އަލަށްހަދާފައިވާ ވައިގެބަނދަރާ ގުޅިފައިވާކަމެކެވެ. މިއީ އަޅުގަނޑު އެތަނުގެ ބިންހިއްކުމުގެ މަޝްރޫޢު ރޭވުމުގެމަސައްކަތުގައި ބައިވެރިވީކަމެކެވެ. މައުމޫނުވިދާޅުވީ މަސައްކަތް ޙަވާލުކުރެވިފައިވާ ކޮންޓްރެކްޓަރާއި މަސައްކަތުގެ ލަފާދޭ ކޮންސަލްޓަންޓްއާއި ދެމެދު، އިންޑިޔާމީހުން މަސައްކަތް ނިންމާފައިވާ ޕާކިންގ ސަރަޙައްދާގުޅިގެން ދެބަސްވުންތަކެއް އުފެދިގެންއުޅޭކަމަށެވެ. އަދި މިކަން އޮޅުންފިލުވައިދީ، ޙައްލެއްހޯދުމަށެވެ.</p>

  <p class="right">މަސައްކަތް ހިނގަމުންދާގޮތްބަލައި، އަދި ކުރިއަށް ގެންދާގޮތާމެދުލަފާދޭ، އަދި މަސައްކަތް ކަނޑައަޅާފައިވާ ފެންވަރަށް ނިމިއްޖެކަމަށް ބަލައިހަދާފަރާތުން ބުނަމުންގެންދިޔައީ ޕާކިންގ ސަރަހައްދު މާރާޅުކަމަށާއި އަލުންކޮނެ އޮމާންކޮށް އެމަސައްކަތް އަލުންކުރުމަށެވެ. މީގެމާނައަކީ އެތައްސަތޭކަޓަނެއްގެ ވަރުގަދަ ކޮންކްރީޓް ކަނޑައިނަގައި މުޅިންއަލަށް ކޮންކްރީޓްއެޅުމެވެ.</p>

  <p class="right">މީގެއިތުރަށް ކޮންޓްރެކްޓް މަސައްކަތުގެ އަގުވަނީ ފުރަތަމަ އަންދާޒާކުރި އަގަށްވުރެ މައްޗަށްއަރާފައެވެ. އަޅުގަނޑުމެންނަށްވަނީ ރަންވޭގެ އޮމާން ސަރަޙައްދު ހެދުމަށާއި އަދި 300 މީޓަރަށް ދިގުކުރަން ފައިސާމަދުވެފައެވެ. އެހެންނަމަވެސް އެއީ ރަންވޭ ބޭނުންކުރަން ކޮންމެހެންވެސް ކުރަންޖެހޭކަމެކެވެ. އެހެންކަމުން ކޮންސަލްޓަންޓްއާއި ކޮންޓްރެކްޓަރ އަދި ދިވެހިސަރުކާރުގެ ބޭފުޅުންނާއި އަޅުގަނޑާއެކު ބައްދަލުވުމެއް ބޭއްވުމަށް ހަމަޖައްސައިފީމެވެ.</p>

  <p class="right">ކަންހިނގާފައިވާގޮތް ބެލުމަށްފަހު، އަޅުގަނޑުގެ ނިންމުމަކީ މަސައްކަތް ނިމިފައިވާ ޕާރކިންގ ސަރަހައްދު "އޮތްގޮތަށް ބޭއްވުމެވެ". އަޅުގަނޑު އަދިބުނީ އަލުން ޕާރކިންގ ސަރަހައްދު ހެދުމަށް ހުރިފައިސާ ރަންވޭގެ އެހެންމަސައްކަތްތައްކަމުގައިވާ ރަންވޭ ދިގުކުރުންފަދަ ކަންކަންކުރުމަށް ބެހެއްޓުމަށެވެ. ކޮންސަލްޓަންޓުން މިކަމާ ދެކޮޅުހެދިއެވެ. އަޅުގަނޑަށް ފަހުންއެނގުނުގޮތުގައި، މައްސަލަޖެހިގެން މިއުޅުނީ ދެޤައުމެއްގެ، ޖަރުމަނު ކޮންސަލްޓަންޓުންނާއި އިންޑިޔާގެ ކޮންޓްރެކްޓަރުންގެ ޒާތީ ޚިޔާލުތަފާތުވުންތަކެއްގެ ސަބަބުންނެވެ.</p>

  <p class="right">އަޅުގަނޑު ކޮންސަލްޓަންޓުންގެގާތުގައިބުނީ، އެމީހުންގެ ޒާތީދެބަސްވުންތަކަކީ އަޅުގަނޑާބެހޭ ކަންތައްތަކެއްނޫންކަމަށެވެ. "ގޮތެއްނިންމާނީ އަހަރުމެން، ތަނުގެވެރިން" ނެވެ. އަދިމިހެންވެސް އަޅުގަނޑު އިތުރަށްބުނީމެވެ. "މިނިންމުމުގެ ސަބަބުން ދިމާވެދާނެ އެންމެހާ ކަމެއްގެ މަސްއޫލިއްޔަތު އުފުލާނީވެސް އަހަރުމެންނެވެ. އަހަރެންގެ ނިންމުމަކީ ފަހުނިންމުމެވެ. އަދި މިނިންމުމާ އެއްގޮތަށް ކަންތައްކުރަން ލާޒިމްވާނެ" އެވެ. ބައްދަލުވުންނިމުނީ މިގޮތަށެވެ. އަދި އެޕާރކިންގ ސަރަހައްދު ފުރަތަމަ ހެދިގޮތަށް އަދިވެސް އެބައޮތްކަން އަޅުގަނޑު ފާހަގަކޮށްލަމެވެ. އަދި ހެދުމުގައި އެއްވެސް ގޯހެއްނެތެވެ. އެއްވެސް އެއަރލައިންއެއްގެ ޝަކުވާއެއްވެސްނެތެވެ.</p>

  <p class="right">ޚާއްޞަ މުޝީރުގެ ދައުރުއަދާކުރުމުގައި އަޅުގަނޑަށް ވަރަށް ދަތިކަންތައްތަކަކާއި ކުރިމަތިވަމުންދިޔައެވެ. ނާޞިރު ފުރާވަޑައިގަތުމުގެ ކުރިންނާއި އަދި ފަހުންވެސް، މާލޭގައި ފާޑުފާޑުގެ ތުހުމަތުތައްކޮށް ވާހަކަފެތުރެމުންދިޔައެވެ. ނާޞިރު ވަޑައިގަތީ ސަރުކާރުގެ ފައިސާގެތެރެއިން 3 މިލިއަން އެމެރިކާ ޑޮލަރުގެ ބޭރުފައިސާ ހިއްޕަވައިގެންނޭވެސްކިޔެވެ. މިއީ ދިވެހިސަރުކާރަށް ސަޢޫދީ ޢަރަބިއްޔާގެ ސަރުކާރުން ވެދުމަކަށްދެއްވި ފައިސާކަމުގައިވެސް އަޑުއަރާފައިއޮތެވެ. އަޅުގަނޑުގެކިބައިން އެދުނީ، މިނިސްޓްރީ އޮފް ފައިނޭންސް އާއި ގުޅިގެން، މިވާހަކައިގެ ޙަޤީޤަތްހޯދުމަށެވެ.</p>

  <p class="right">މިފަދަ އެއްވެސްފައިސާއެއް ލިބިފައިވާނަމަ އެހޯދާނެގޮތް އަޅުގަނޑު ބުނެދިނީމެވެ. އަޅުގަނޑުގެ ޖަވާބަކީ، ސަޢޫދީ ޢަރަބިއްޔާގެސަރުކާރަކުން ޗެކެއް ނުވަތަ އޯރޑަރެއް ނާޞިރުގެ ނަންފުޅުގައި ފައިސާދިނުމަކަށް ނުފޮނުވާނެއެވެ. ފައިސާފޮނުވާނީ "ދިވެހިރާއްޖޭގެ ސަރުކާރު" ގެ ނަމުގައި ފައިސާދޫކުރާގޮތަށެވެ.</p>

  <p class="right">އަޅުގަނޑު އިތުރަށްލަފާދިނީ، ސަރުކާރުގެ ހުރިހާއެކައުންޓްތަކެއް ރަނގަޅަށްބަލައި ޗެކްކުރުމަށެވެ. ފައިނޭންސް މިނިސްޓްރީން ހީކުރެއްވީ، ބޭރު އެއްވެސްބޭންކަކުން ސްޓޭޓްމަންޓް ފޮނުވައިދިނުމަށް އެދުނުކަމުގައި ވީނަމަވެސް އެކަމެއް ނުކުރާނެކަމަށެވެ. އެއީ ހުރިހާއެކައުންޓްތަކެއްހުރީ ހަމަ ނާޞިރު ގިނިކަންޏާ ސޮއިކުރައްވައިގެން ފައިސާދޫކުރާގޮތަށް ކަމަށްވާތީއެވެ.</p>

  <p class="right">އެމީހުން ކަންކުރަންވާނެގޮތް އޮޅުންފިލުވައިދީ، އަދި ސަރުކާރެއްބަދަލުވުމުން މިފަދަކަންތައްތައް ޙައްލުކުރާނެގޮތް އަޅުގަނޑުބުނެދިނީމެވެ. އަޅުގަނޑަށް ދޭހަވިގޮތުގައި އެކަން އެމިނިސްޓްރީއިން ކުރިއެވެ. އަދި އެ 3 މިލިއަން ޑޮލަރު ހުރިއެކައުންޓް އެމީހުންނަށްފެނުނެވެ. އެފައިސާ ގެއްލުނީއެއްނޫނެވެ. އަދި އެވަނީ ދިވެހިފައިސާ އަށް އެއިރު ކަނޑައަޅާފައިވާފަދައިން ކޮންމެ އެމެރިކާ ޑޮލަރަކީ ދިވެހި 3.93 ރުފިޔާގެމަގުން، މާރުކޮށް ދައުލަތުގެޚަޒާނާއަށް ޖަމާކޮށްފައެވެ.</p>

  <p class="right">އަޅުގަނޑު މައުމޫނުގެއަރިހަށް ދިޔަދިއުމުގައި، ނާޞިރުގެދައުރުގައި އަޅުގަނޑުހައްޔަރުކުރުމަށް ފުލުހުން މަސައްކަތްކުރިކަމަށް ފެތުރިފައިވާއަޑަކީ ތެދެއްތޯބެލުމަށް މަސައްކަތްކުރީމެވެ. އަޅުގަނޑު އެކަމާހެދި ތަޙައްމަލުކުރަންޖެހުނު އިޙްސާސްތައް މައުމޫނު އަރިހުގައި ދެންނެވީމެވެ. (ޚުދު މައުމޫނުވެސްވަނީ ނާޞިރުގެ ދައުރުގައި ދެފަހަރަށް ހައްޔަރުކޮށްފައެވެ). އަޅުގަނޑުގެ މަސްއަލަ ބައްލަވައިދެއްވާނެކަމަށް މައުމޫނު ވިދާޅުވިއެވެ. ފުލުހުންނާއި ސިފައިންވަނީ އެމަނިކުފާނުގެ އަމުރުގެދަށުގައި ކަމަށްވާތީ މައުމޫނަށް އެކަންކުރެއްވެންއޮތެވެ. އަޅުގަނޑު އެދިފައިވާ އެދުން ބައްލަވައިދެއްވުމުގެ ހެޔޮފުޅުކަން އަޅުގަނޑާއި ދޭތެރޭގައިއޮތެވެ.</p>

  <p class="right">ކުރީދައުރުގެ ސިފައިންގެ ކޮމާންޑަރއާއި އަދި ކަމާގުޅޭ އެހެންމީހުންނާ ސުވާލުކުރެއްވިކަމަށް ވިދާޅުވެ، އަޅުގަނޑަށް މައުމޫނުގެ މެސެޖްއެއްލިބުނެވެ. އެފަދަ އެއްވެސްއަމުރެއް، ނުވަތަ އަޑުއަރާފައިވާފަދަ އެއްވެސްކަމެއް، ހިނގާފައިނުވާކަމަށް އެބޭކަލުން މައުމޫނުއަރިހުގައި ދެންނެވިކަމަށްވެއެވެ.</p>

  <p class="right">މިކަންބެލުމުން އަޅުގަނޑަށް ވަރަށްބޮޑު ހިތްހަމަޖެހުމެއްލިބުނެވެ. މިފަދަކަމެއްވާނީ ކިހިނެއް ވެގެންކަންނޭނގޭތީ އަޅުގަނޑުހުރީ ކުޑަކޮށް ޙައިރާންވެފައެވެ. އަޅުގަނޑު އެދުނުގޮތަށް މިކަންބައްލަވައިދެއްވައި ސާފުކޮށްދެއްވި ކަމަށްޓަކައި އަޅުގަނޑު އަބަދުމެ މައުމޫނަށް ޝުކުރުވެރިވާނަމެވެ.</p>

  <p class="right">މައުމޫނުގެ މުސްތަޝާރަކަށް އަޅުގަނޑު ހަމަޖެއްސެވީ، އެމަނިކުފާނަށާއި އަދި ޤައުމަށް ވަރަށްއުނދަގޫ ދުވަސްވަރެއްގައެވެ. އަޅުގަނޑުގާތުގައި އެމާނިކުފާނަށް އެހީތެރިވުމަށް 1978 ވަނައަހަރު އެދިވަޑައިގަތް ދުވަހުންފެށިގެން، 30 އަހަރުގެ މުއްދަތުގައި ވަފާތެރިކަމާއި ތެދުވެރިކަމާއެކު އަޅުގަނޑު ޚިދުމަތްކޮށްދިނީމެވެ. ނާޞިރާއި މައުމޫނަކީ ވެރިކަންހިންގެވުމުގައި ވަރަށްފާހަގަކޮށްލެވޭ ދެގޮތެއް ގެންގުޅުއްވި ދެބޭފުޅުންނެވެ. އަދި އެ ދެބޭފުޅުންގެ ހިންގެވުމުގެ ވައްޓަފާޅިއާ އެއްގޮތަށް އަޅުގަނޑުއާދަވީމެވެ.</p>

  <p class="right">ނާޞިރާދިމާއަށް ވަރަށްގިނަ ދެކޮޅުވެރި ފާޑުކިޔުންތައް ރައްދުވަމުންދިޔައެވެ. ޚާއްޞަކޮށް އައްޑޫ/ހުވަދު އަތޮޅުގެ ދެކޮޅުވެރި ބަޣާވާތުގައި ކަންކަން ކުރެއްވިގޮތެވެ. މިކަމާއިމެދު އަޅުގަނޑަށް ލިބިފައިވާ މަޢުލޫމާތަކީ ޚުދު އަޅުގަނޑުގެ ބައިވެރިވުން ނުވަތަ ދައުރެއް އަދާކުރުން އެކަންކަމުގައި ހިމެނިފައިވީ ކަންތައްތަކެވެ. އެދުވަސްވަރަކީ ދިވެހިރާއްޖެ ވަރަށްއެކަހެރި، "އެއްވެރިކަމެއް ހުރިހާ ރަށެއްގެމައްޗަށް ހިންގުންދަތި ދައުލަތެއް" އޮތްތަނެކެވެ. ނާޞިރުކަހަލަ ބޭފުޅުން ކަންތައްތައް ދަސްކުރައްވަމުން ގެންދެވީ މަސައްކަތުގެތެރެއިން ތަޖްރިބާތައް ހޯއްދަވަމުންނެވެ. އެމަނިކުފާނު ފެންނަނީ ހަރުކަށި ޒަޢީމެއްގެގޮތުގައެވެ. އަދި ކޮންމެ (ސިޔާސީ) ދެކޮޅުވެރިކަމަކާއިމެދު ހަރުކަށިކޮށް ފިޔަވަޅުއަޅުއްވާ ބޭފުޅެއްގެގޮތުގައި ވެސްމެއެވެ.</p>

  <p class="right">ނަމަވެސް ދިވެހިރާއްޖޭގައިހުރި މަދުވަޞީލަތްތަކާއި ދިރިއުޅެންޖެހިފައިވާ ނިކަމެތިޙާލަތްތަކުގެ ތެރޭގައި، ނާޞިރުވަނީ ވަރަށްފާހަގަކޮށްލެވޭ ކުރިއެރުންތަކެއް، މިފަދަ ކުޑަ އަދި ފަޤީރުޤައުމަކަށް ހޯއްދަވައިދެއްވާފައެވެ. ތަޢުލީމުދިނުމަށް ވަރަށްބޮޑަށް ބާރުއަޅުއްވައި އަދި އިސްކަންދެއްވައި، ރާއްޖެތެރޭގެ ރަށްރަށުގެ ތޫނުކުދިންނަށް މާލޭގައްޔާއި އަދި ރާއްޖެއިންބޭރުގައި ކިޔެވުމުގެ ފުރުޞަތު ހޯއްދަވައިދެއްވާފައެވެ. ހުޅުވާލާފައިވާ އިޤްތިޞާދެއް ޤާއިމުކުރައްވައި، މިނިވަންވިޔަފާރި ކުރިއެރުވުމަށް ބާރުއެޅުއްވިއެވެ. ޒަމާނާނުގުޅޭ ވަރަށްގިނަ ޤާނޫނުތައް އުވާލެއްވިއެވެ.</p>

  <p class="right">"ގަދަމީހާ" ގެގޮތުގައި ނާޞިރު ފެނުނުކަމުގައި ވީނަމަވެސް، އެމަނިކުފާނަކީ ވަރަށްއިންސާފުވެރި އަދި ޢާއިލާއަށް ނުވަތަ ރައްޓެހިންނަށް ވަކިއިސްކަމެއް ދެއްވާބޭފުޅެއްނޫނެވެ. ސަރުކާރުގެ އޮފީސްތައް ރަނގަޅަށް ހިނގައެވެ. ހޮސްޕިޓަލްތަކުން އެކަށީގެންވާވަރަކަށް ބަލިމީހުންނަށް ޚިދުމަތްފޯރުވައިދެއެވެ. މާލޭގެ މައިގަނޑު ނުވަތަ ބޮޑެތި ސްކޫލްތަކުން ވަރަށްރަނގަޅު ނަތީޖާތައްހޯދައެވެ. ބަޖެޓް އޮންނަނީ ދަރަނިވެރިނުވެ، ބެލެންސްވެފައެވެ. އަދި މިހުރިހާކަމެއް ކުރައްވަނީ ޓެކްސް ނުވަތަ ޑިއުޓީ ނުނަންގަވައެވެ. ހުރިހާކަމަކަށްވުރެބޮޑަށް ފާހަގަކުރެވެނީ، ކޮރަޕްޝަންއެއީ މީހުން ނާހާއަޑެއްކަމެވެ. މިއީމިހާތަނަށް އޭޝިޔާގެ އެހެންއެއްވެސް ޤައުމެއްގައި ދިވެހިރާއްޖެއަށްވުރެ ބޮޑަށް ޙާޞިލުނުވެއޮތްކަމެކެވެ.</p>

  <p class="right">އަޅުގަނޑުހުރީ ދިވެހިރާއްޖެއަށް ޚިދުމަތްކޮށްދީ، މައުމޫނަށް އެހީތެރިވުމަށްތައްޔާރަށެވެ. ނަމަވެސް އަޅުގަނޑުގެ އެންމެކުރީގެ އެއްކަމެއްގެގޮތުގައި މައުމޫނާއިގުޅަންޖެހުނީ، އަޅުގަނޑަށް ދިމާވިޙާދިސާއެއްގެސަބަބުން، 1979 ވަނައަހަރުގައި އެމަނިކުފާނުގެއެހީއަށްއެދެން މަޖުބޫރުވުމުންނެވެ.</p>

  <p class="right">މިކަން މިހެންދިމާވީ، އަޅުގަނޑުގެ ވަރަށްޒަމާންވީ ރައްޓެއްސެއްކަމުގައިވާ އެލް.ސިންގ، ސިންގަޕޫރަށްއައިސް، އަޅުގަނޑާ 1978 ވަނައަހަރު ބައްދަލުކޮށް، 1963 ވަނައަހަރުގައި ބަނދެފައިވާ ފްރީޑަމްމަރުކާ 1 ގެ އުޅަނދެއްގަތުމުގެ ހުށަހެޅުމަކާއެކުގައެވެ.</p>

  <p class="right">މިބޯޓު ވިއްކުންވަނީ ފައިނޭންސަރުންކަމުގައިވާ ސިމްބްލް (އޯ.ސީ.ބީ.ސީ.) ގެފަރާތުންހުއްޓުވާފައެވެ. ސިންގއާއި ގުޅުންއޮތްމީހުން އޯ.ސީ.ބީ.ސީ.ގައި ތިއްބެވެ. އަދި ބީ.އެން.ޕީ.ބޭންކް ނޭޝަނަލް ޑި ޕެރީ ގައި ވަރަށް ގާތްރައްޓެހިން ތިއްބެވެ. މިބޭންކުން ވަރަށްފަހުންވަނީ، ސިންގަޕޫރުގައި ގޮތްޕެއްހުޅުވާފައެވެ. އަދި އެމީހުން ގެންދިޔައީ ވިޔަފާރީގެ އާފުރުޞަތުތައް ހޯދަމުންނެވެ.</p>

  <p class="right">މިދެންނެވި އުޅަނދު އޯ.ސީ.ބީ.ސީ.ގެ އަތުންގަތުމަށް އެއްބަސްވިއަގަކީ 1.5 މިލިއަން އެމެރިކާ ޑޮލަރެވެ. އަޅުގަނޑު ދުށްގޮތުގައި މިއީ ޒަމާނީ ބޯޓެއްގަތުމަށް ރަނގަޅުއަގެކެވެ. ސިންގ ހުށަހަޅާފައިވަނީ މުޅިއަގުގެ 10 އިންސައްތަ ކުރިއަށްދައްކާގޮތަށެވެ. ބާކީއޮތް 90 އިންސައްތަ ބައިބަޔަށް ދައްކާގޮތަށެވެ. މިއުޅަނދު ގަތުމުގަޔާއި، އަދި މިބޯޓުގަތުމުގަޔާއި، އަދި މިލްކުވެރިކަމުގައި، ސިންގއާއި އަޅުގަނޑު ހަމަހަމައަށް 50 އިންސައްތަ ޙިއްޞާކުރާގޮތަށެވެ.</p>

  <p class="right">އަޅުގަނޑު ދައްކަންޖެހުނު 5 އިންސައްތަ އަޅުގަނޑު ދެއްކީމެވެ. ނަމަވެސް އެންމެ ފުރަތަމަ މިއަދަދަށް އޭނާ ކުރިއަށް ދައްކަންޖެހޭ ފައިސާއެއް ސިންގއަކަށް ނުހޯދުނެވެ. އޭނާ ބީ.އެން.ޕީ. ގެ ދެއެސިސްޓަންޓް މެނޭޖަރުންނާއި ރަނގަޅު ރައްޓެހިކަމެއްއޮތެވެ. އޭނާ ބީ.އެން.ޕީ. އިން މިފައިސާ (ދަރަންޏަށް) ހޯދިއެވެ. އަދި މިބޯޓު ހިންގުމުގެ ޚަރަދުކުރުމަށް 100،000 ޑޮލަރުގެ އޯވަރޑްރާފްޓެއްނެގުމަށް ހަމަޖެއްސިއެވެ.</p>

  <p class="right">މިޢަދަދުން އަޅުގަނޑުމެންނަށް އެއުޅަނދުގަނެވި އަދި ޗާރޓަރުކުރަންފެށުނެވެ. އެންމެކުރީކޮޅުގައި ލިބެމުންދިޔަފައިސާއަކުން އަޅުގަނޑުމެން ބައިބަޔަށް ދައްކަންޖެހޭ ފައިސާ ދެއްކޭވަރެއްނުވެއެވެ. އަދި ސިންގ މިފައިސާ ދެއްކުން ފަސްކުރާގޮތަށް ބީ. އެން. ޕީ.އާއި ވާހަކަދައްކައިގެން ހަމަޖެއްސިއެވެ.</p>

  <p class="right">މަސައްކަތްކުރަން ފެށިތާ ކުޑަދުވަސްކޮޅެއްގެތެރޭގައި ސިންގަޕޫރުގެ ކޮރަޕްޓް ޕްރެކްޓިސަސް އިންވެސްޓިގޭޝަން ބިއުރޯ (ސީ.ޕީ.އައި.ބީ.) ގެ އޮފިސަރުން ސިންގއާއި ވާހަކަދައްކަން އޭނާޙާޒިރުކޮށްފިއެވެ.</p>

  <p class="right">އެއްއެސިސްޓަންޓް މެނެޖަރަށް "ބައިއަޅަނީ" ކަމަށް ފެނިގެންނެވެ. އަދި ބޭންކުގެބައެއް ކްލަޔަންޓުންނާއި ގުޅިގެން ޤަވާޢިދުން ޚިޔާނާތުގެޢަމަލުތަކެއް ކުރާކަމަށް ތުހުމަތުކުރެވިގެންނެވެ. އެމީހުންގެ ތަޙުޤީޤުގައި، ސިންގ ދައްކާފައިހުރި ފައިސާތަކަކާމެދު ޝައްކުކުރެވިގެންނެވެ.</p>

  <p class="right">ސީ.ޕީ.އައި.ބީ.ގެ އޮފިސަރުން އަޅުގަނޑުގެ އޮފީހަށްއައިސް ހުރިހާފޮތްތަކާއި ފައިލްތައްބަލައި، އަދި ބައެއްލިޔެކިޔުމާއި ރެކޯރޑްތައް ގެންދިޔައެވެ. އަޅުގަނޑާއި އިންޓަވިޔު ކުރިއިރު، ބީ.އެން.ޕީ.ގެ އެއްވެސްމީހަކަށް އެބޯޓު ގަންނަން ލޯނުނެގުމަށްޓަކައި އަޅުގަނޑުމެން އެއްވެސް ފައިސާއެއް ދިނިންތޯ ސުވާލުކުރިއެވެ.</p>

  <p class="right">މިއީ ސިންގަޕޫރުގައި ކޮރަޕްޝަންކަމުގައި ބަލާކަމެކެވެ. އަޅުގަނޑު އެކަމަށް ކަނޑައެޅިގެން ދެކޮޅުހެދީމެވެ. އެއީ އަޅުގަނޑު އެއްވެސްފައިސާއެއްދީފައި ނުވާތީއެވެ.</p>

  <p class="right">ވަރަށް ފިނިކޮށްފައިހުރި ކޮޓަރިއެއްގައި އެތައްގަޑިއިރުތަކެއް ފާއިތުވަންދެން ބަންދުކޮށްބަހައްޓައިގެން، ތަކުރާރުކޮށް ހަމައެއްސުވާލުތަކެއްކުރިއެވެ. އަޅުގަނޑު އެދުވަސްވަރު އެކައުންޓް ހުޅުވާފައި ހުންނާނީ، ބީ.އެން.ޕީ.އަދި ޙަބީބް ބޭންކްގައެވެ. ސީ.ޕީ.އައި.ބީ.ގައި އަޅުގަނޑުގެ އެކައުންޓްތަކުގެ އެދުވަސްވަރުގެ ސްޓޭޓްމަންޓްތައް ހޯދާފައިހުއްޓެވެ. އެމީހުން އަޅުގަނޑާ ސުވާލުކުރީ، އަޅުގަނޑު ބޭންކުން ނަގާފައިހުރި ފައިސާއެއީ، ކީއްވެގެން ކޮންކަމަކަށް ނަގާފައިހުރި ފައިސާއެއްތޯ އޮޅުންފިލުވުމަށެވެ. އަޅުގަނޑަށް ވީއެންމެރަނގަޅަކަށް ބުނެދެވޭތޯ މަސައްކަތްކުރީމެވެ.</p>

  <p class="right">އެމީހުން ވިސްނަމުން ގެންދިޔައީ، އެއްވެސް ފައިސާއެއް ބީ.އެން.ޕީ.ގެ އޮފިސަރުންނަށް ދިނުމަށްޓަކައި ނަގާފައިވޭތޯ ބެލުމަށެވެ. އެމީހުން ބޭނުންވާގޮތަށް ހިސާބުތަކުން ނުދައްކާތީ އަޅުގަނޑު ދިއުމަށްހުއްދަދިނެވެ.</p>

  <p class="right">އަޅުގަނޑާދޭތެރޭ މިގޮތަށް ކަންތައްކުރުމުން، އަޅުގަނޑު ސިހި އަދި ވަރަށްކަންބޮޑުވިއެވެ. މިކަމުގައި އަޅުގަނޑުގެ އެއްވެސްކުށެއްނެތެވެ. އަދި މިކަމާގުޅޭ އެއްވެސް މަޢުލޫމާތެއް އަޅުގަނޑަކަށް ލިބިފައެއް ނުވެއެވެ. މިތަޙުޤީޤާ ދޭތެރޭ އަޅުގަނޑުހުރީ ވަރަށްހާސްވެފައެވެ.</p>

  <p class="right">އިތުރު އެއްވެސްކަމެއްނުކޮށް އަޅުގަނޑު ބެންކޮކަށްދިޔައީމެވެ. ދުވަސްކޮޅަކު އެތާގައިހުރުމަށްފަހު، އަޅުގަނޑު ދިޔައީ ކަރާޗީއަށެވެ. ރައީސް މައުމޫން ވަޑައިގެންވީ ލަންޑަންގައިކަން އަޅުގަނޑަށް އެނގިފައިވެއެވެ. އަޅުގަނޑު ސިންގަޕޫރުގައި ހިނގައި މިދިޔަކަމާއިދޭތެރޭ ހާސްވެފައިހުރިވަރުން، އެމަނިކުފާނާއި ބައްދަލުކުރުމަށް ލަންޑަންއަށް ދިޔައީމެވެ.ކަންހިނގިގޮތުގެ ޙަޤީޤަތް ލަންޑަނުގައި އަޅުގަނޑު (މައުމޫނަށް) ދަންނަވައިދިނީމެވެ. މިކަމާގުޅިގެން ދިވެހިސަރުކާރާދޭތެރޭ ނުބައިގޮތަކަށް ބެލެވިދާނެތީ އާއި، އަދި އާރައީސްއަށް ލަދުފުޅުގެންވަޑައިގަންނަވާކަމަކަށްވެދާނެތީ، އަޅުގަނޑު ސަރުކާރުން އިސްތިޢުފާދިނުމަށް ހުށަހެޅީމެވެ. މައުމޫން އަޅުގަނޑުގެ އިސްތިޢުފާ ޤަބޫލުފުޅެއްނުކުރެއްވިއެވެ. ޚާރިޖީވަޒީރު ފަތުޙުﷲ ޖަމީލު ސިންގަޕޫރަށްވަޑައިގެން، އަޅުގަނޑާމެދު ކޮށްފައިވާ ދަޢުވާއެއްއޮތްނަމަ އެކަމެއް އޮޅުންފިލުއްވުމަށް އެންގެވިއެވެ.</p>

  <p class="right">ފަތުހުﷲ ސިންގަޕޫރަށްވަޑައިގެން އެތާނގެ ޚާރިޖީވަޒީރު ދަނަބާލަންއާ ބައްދަލުކުރެއްވިއެވެ. އަދި ދެވަނަފަހަރަށްވެސް ދަނަބާލަންއާ ބައްދަލުކުރެއްވިއެވެ. ތަޙުޤީޤުހިންގާ ސީ.ޕީ.އައި.ބީގެ އޮފިސަރުންނާވެސް ބައްދަލުކުރެއްވިއެވެ. ސީ.ޕީ.އައި.ބީ.ގެ އޮފިސަރުންދެންނެވީ، "މަނިކާއިދޭތެރޭ އެއްވެސްޝަކުވާއެއް ނުވަތަ ދައުވާއެއްނެތް" ކަމުގައެވެ.</p>

  <p class="right">އެމީހުން އޮޅުންފިލުވައިދިންގޮތުގައި، އެމީހުން ގެންދިޔައީ ބީ.އެން.ޕީ.ގެ ބައެއް އޮފިސަރުން ހިންގާފައިވާކަމަށް ތުހުމަތުކުރެވިފައިވާ ޚިޔާނަތްތެރިޢަމަލުތަކެއް ބަލަމުންނެވެ.</p>

  <p class="right">ދެތިންހަފްތާއެއްގެފަހުން، އަޅުގަނޑު ފަތުޙުﷲ ގެއަރިހުގައި ސިންގަޕޫރަށްދިޔައީމެވެ. އަޅުގަނޑުގެ ބަޔާން ސީ.ޕީ.އައި.ބީ.ގެ އޮފިސަރަކު ނެގުމަށްފަހު އެމަސްއަލަ އެހާހިސާބުން ނިމުނީއެވެ.</p>

  <p class="right">އަޅުގަނޑަށް އެހީތެރިކަމެއްބޭނުންވި ދަނޑިވަޅެއްގައި އެއެހީތެރިކަން ފޯރުކޮށްދެއްވިކަމަށްޓަކައި އަޅުގަނޑު މައުމޫނަށް އަބަދުވެސް ޝުކުރުވެރިވާނަމެވެ. މީގެ ބަދަލު އަޅުގަނޑު ހީނުކުރާހާއަވަހަށް މައުމޫނަށް އަޅުގަނޑަށް އެރުވުނެވެ. އެއީ މައުމޫނުގެ ފުރާނަފުޅަށް ނުރައްކާވެދާނެކަމެއްގެ ޚަބަރު އަޅުގަނޑަށްލިބުމުން އެވާހަކަ އެމަނިކުފާނުގެ އަރިހުގައި ދަންނަވައިގެންނެވެ.</p>
</body>
</html>
