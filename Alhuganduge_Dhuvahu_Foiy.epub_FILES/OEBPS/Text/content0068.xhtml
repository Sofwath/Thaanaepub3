<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_67"></h1>

  <p class="right1">މައުމޫނު ރައީސްކަމުގެމަޤާމަށް ޢައްޔަނުކުރެވުނުތާ ސޯޅަމަސްދުވަސްފަހުން، ސްރީލަންކާގެ ރައްޓެއްސެއް ވަރަށްއާދަޔާއިޚިލާފް ޚަބަރެއް އަޅުގަނޑަށްދިނުމަށްޓަކައި ފޯނުކުރިއެވެ. އެއީދިވެހިރާއްޖެއަށް އިޓަލީ ސަރުކާރުން ކަނޑައަޅުއްވާފައި ކޮޅުނބުގައިހުންނަވާ ސަފީރުގެ އަނބިކަނބަލުން، ޗުއްޓީއެއްހޭދަކުރައްވަން ކުރުނބާގައި ހުންނަވަނިކޮށް، އެރަށުގައި އުޅެމުންގެންދިޔަ ވަރަށްވަރުގަދަކޮށްތިބި ނުވައިނގިރޭސީންނާއިމެދު އެކަމަނާގެ ހިތްޕުޅުގައި ޝައްކުއުފެދިގެންނެވެ. އެމީހުންނަކީ ފީނުމަށްޓަކައި ރާއްޖޭގައި ޗުއްޓީއެއް ހޭދަކުރުމަށް އައިސްއުޅޭބައެއްކަމުގައި ބުނިނަމަވެސް، ފެނުގެއަޑިއަށްވުރެ ގިނަވަގުތު އެމީހުންހޭދަކުރަނީ ވަރަށްގިނަ މަޝްވަރާތަކެއް ކުރުމުގައި ފެންނޯންނަހިސާބުގައި ގޮނޑުދޮށުގައެވެ.</p>

  <p class="right">އެމީހުންނަކީ ޗުއްޓީއެއް ހޭދަކުރުމަށްއައިސް، އަވީގައި ރަނގަޅު އުފާވެރިވަގުތުތަކެއް ހޭދަކޮށްލަންއަންނަ އެވަރޭޖް މީހުންނާއި އެއްގޮތަށް އުޅޭބައެއްނޫންކަން، ވަރަށްއަވަހަށް އެކަމަނާއަށް ވިސްނިވަޑައިގެންފިއެވެ. އެމީހުން ދައްކަމުންދިޔަ ބައެއްވާހަކަ އެކަމަނާއަށް އިވިވަޑައިގަތެވެ. އަދި އިވިވަޑައިގަތް އެއްޗަކާއިދޭތެރޭ ވަރަށްކަންބޮޑުވެވަޑައިގަތެވެ. އެމީހުން އެރަށުގައި މަސައްކަތް ކުރަމުންގެންދާ ދިވެހިމުވައްޒަފުންގެގާތުގައި އަހަމުން ގެންދިޔައީ ރައީސްއާއި ބެހޭގޮތުންނެވެ. އަދި އެމަނިކުފާނަކީ ދިވެހިންގެގާތުގައި މަޤްބޫލު ބޭފުޅެއްތޯއާއި، އަދި އެމަނިކުފާނު ޙިމާޔަތްކުރަން މީހުންތިބޭތޯއާއި މިފަދަ ސުވާލުތަކެކެވެ.</p>

  <p class="right">އެކަމަނާއަށް ވަރަށްއަވަހަށް ސީރިއަސް އަދި ނުބައިކަމެއް މީގައިވާކަން އިޙްސާސްކުރެއްވުނެވެ.އެއީ ޑިޕްލޮމެޓެއްގެ އަނބިކަނބަލެއްގެ ގޮތުން ލިބިވަޑައިގެންފައިވާ ތަޖްރިބާގެނަތީޖާގެ ސަބަބުންކަމަށްވެދާނެއެވެ. އެކަމާއިދޭތެރޭގައި އޭނާ ކަންބޮޑުވެވަޑައިގަތްވަރު ބޮޑުކަމުން، ޗުއްޓީގެދުވަސްތައް ނުނިމެނީސް އެނބުރި ކޮޅުނބަށްވަޑައިގެންފިއެވެ.</p>

  <p class="right">އެކަމަނާއަށް އިވިވަޑައިގަތްއެއްޗެހި ފިރިކަލުންގެ އަރިހުގައިވިދާޅުވިއެވެ. އަޅުގަނޑުގެ ރައްޓެހި ޙުސައިން ހާޝިމާ ގުޅުއްވާފައި އެމަނިކުފާނުގެ އަރިހުގައި އަނބިކަނބަލުން ވިދާޅުވިވާހަކަ އޮޅުންފިލުވައިދެއްވިއެވެ. އަނބިކަނލުން ވިދާޅުވިއެއްޗެއް ވިދާޅުވީ، އިވުނު އަޑެއްގެ/ވާހަކައެއްގެމައްޗަށްބިނާކުރައްވައި ކުރެއްވުނު ޝައްކުތަކެއްގެމައްޗަށް ކަމަށްވާތީ، ރަސްމީ ސިފައެއްގައި ސަފީރު އެއްޗެއްވިދާޅުވާން ބޭނުންފުޅުނުވީއެވެ. ނަމަވެސް ދިވެއްސަކަށް އަންގަވަން ބޭނުންފުޅުވީއެވެ. ހާޝިމް އަޅުގަނޑަށް ސިންގަޕޫރަށް ފޯނުކޮށްފައި މިކަމާދޭތެރޭ ކުރަންވީކަމަކީ ކޮބައިތޯ އެއްސެވެ.</p>

  <p class="right">އަޅުގަނޑަށް އެޚަބަރުދިނީތީ ޝުކުރުއަދާކޮށްފައި އަޅުގަނޑު އެމަސްއަލަ ބަލާނަންކަމުގައި އޭނާގެގާތުގައި ބުނީމެވެ. އަޅުގަނޑު ބެލިބެލުމުން ވަރަށްގިނަ ފަރާތްތަކުން ލިބުނުމައުލޫމާތުން ސިފައިންގެ މައިމަރުކަޒު (އެން.އެސް.އެސް.) އަތުލައިގަތުމުގެ ރޭވުމެއްގެވާހަކަ ވަރަށްއަވަހަށް އިވުނެވެ. އަދި ރައީސް މައުމޫން އަތުލައިގަނެ، މިބަޣާވަތް ރާވަންއުޅުނު މީހުންގެއަތްމައްޗަށް ބާރުގެނައުމަށް ރާވާފައިވެއެވެ.</p>

  <p class="right">އަޅުގަނޑަށް އިވުނުއެއްޗެހި، ރައީސް މައުމޫނަށް ފޯނުކޮށްފައި އަޅުގަނޑު ދެންނެވީމެވެ. އަޅުގަނޑު ދެންނެވި އެއްޗެއް ޚުދު އެމަނިކުފާނު ކޮޅުނބާއި ގުޅުއްވައިގެން ބެއްލެވުމަށްފަހު، އެން.އެސް.އެސް.ގެ ކައިރީގައްޔާއި އަދިއެހެންތަންތަނުގައި ސަލާމަތީ ކަންތައްތައް ވަރުގަދަކުރައްވައިފިއެވެ.</p>

  <p class="right">މިޙަރަކާތްތައް ފެނުމުން، އެއީ ކުލީސިފައިންކަން އެނގުނެވެ. އޭގެތެރެއިން ގިނަމީހުންނަކީ ކުރީން އިނގިރޭސިވިލާތުގެ ސްޕެޝަލް އެއަރ ސަރވިސަސް (އެސް.އޭ.އެސް.) ގެ މީހުންނެވެ. އެމީހުންލައްވާ ކުރުވަން މިއުޅުނީ، ވަރަށް ތާކުންތާކުނުޖެހޭ ކަމެއްކަން ވިސްނި، އަވަހަށް އެނބުރި އިނގިރޭސި ވިލާތަށް ހިނގައްޖެއެވެ. މިއިންޤިލާބު ގެނައުމަށް ކުރިމަސައްކަތުގެ ފުރިހަމަ ތެދުމަޢުލޫމާތުލިބުނީ، ކުލީސިފައިންގެތެރެއިން އެކަކު، އެމީހުންލައްވާ ބަޔަކު ދިވެހިރާއްޖެއަށް ގެނުވައި، ކުރުވަންއުޅުނީ ޖާނުން ފިދާވެދާނެ އަމަލެއްކަންއެނގި، ވީނަފްރަތެއްގެ ބޮޑުކަމުން، ދިވެހިރާއްޖެއަށް އެނބުރިއައިސް، ތަޙުޤީޤުގައި ހެކިދިނުމުންނެވެ.</p>

  <p class="right">ކުލީސިފައިންގެ ކޮންމެމީހަކަށް 10،000 ޔޫ.ކޭ. ޕައުންޑު ދިންކަމަށްވެއެވެ. އަދި ދިވެހިރާއްޖޭގެ ރައީސްއާއިމެދު ރައްޔިތުން ހިތްހަމަނުޖެހޭތީ، އެމަނިކުފާނު ވެރިކަމުންދުރުކުރުމަށް ވަރަށްފަސޭހަވާނެކަމަށް ބުނެފައިވާކަމަށްވެއެވެ.</p>

  <p class="right">މި ބަޣާވަތް ރޭވުމުގެ ތުހުމަތުކުރެވުނީ ނާޞިރުގެމައްޗަށެވެ. އެކަން ވަރަށްއަވަހަށް އެމަނިކުފާނު ދޮގުކުރައްވައި، ސިންގަޕޫރުގައި ދިރިއުޅުއްވަން ފެށްޓެވިފަހުން، ދިވެހިރާއްޖޭގެ ސިޔާސީ ކަންތައްތަކުގައި އެއްގޮތަކަށްވެސް ބައިވެރި ވެވަޑައިނުގަންނަވާކަމަށް ވިދާޅުވެ، ސިންގަޕޫރުގެ ސްޓްރެއިޓްސް ޓައިމްސް ނޫހަށް ސިޓީފުޅެއް ފޮނުއްވިއެވެ. "އަދި އަހަރެން އެއްވެސްގޮތަކުން ރައީސް މައުމޫންގެ ނުވަތަ އެއްވެސް އެހެންދިވެއްސެއްގެ ފުރާނައަށް ގެއްލުމެއްވެދާނެ އެއްވެސްކަމެއްގައި ދިވެހިރާއްޖޭގައި ނުވަތަ އެހެންޤައުމެއްގައި ބައިވެރިވެފައެއްނުވާނެ" ކަމަށް ލިއުއްވާފައިވެއެވެ.</p>

  <p class="right">މިބަޣާވާތުގެ އިސް ތިންފަރާތުގެ ޝަރީޢަތް، 1981 ވަނައަހަރުގެ ފެބްރުއަރީ މަހުގައި ހިންގިއެވެ. އެތަނުން އެކަކު، އަޙްމަދު ނަސީމަކީ ނާޞިރުގެ ޅިޔަނެކެވެ. އަދި އެމަނިކުފާނު ހިންގެވި ބައެއް ވިޔަފާރިތަކުގެ ޙިއްސާދާރެއްވެސް މެއެވެ. އޭނާއަށް ޙުކުމްކުރެވުނީ އުމުރަށްޖަލަށްލުމަށެވެ. ނަމަވެސް ފަހުން، ދިވެހިރާއްޖޭގައި ކަންހިނގާގޮތުގެ އާދައިގެމަތީން އޭނާއަށް މަޢާފުލިބުނެވެ. ފަހުން އޭނާވީ ސިވިލްސަރވިސްގެ ވަރަށްއިސް މުވައްޒަފަކަށެވެ. އަދި 2008 ވަނައަހަރުގައި ރާއްޖޭގައި އޮތް ރިޔާސީ އިންތިޚާބުގެފަހުން، ޚާރިޖީ ވުޒާރާގެ ދައުލަތުގެވަޒީރުގެ މަޤާމަށް ހަމަޖެހުނެވެ.</p>

  <p class="right">މުޝީރެއްގެގޮތުގައި ފަރުދާގެ އަނެއްފަރާތުގައި އަޅުގަނޑު ވަރަށްގިނަ ކަންތައްތަކެއްގައި ދައުރެއް އަދާކުރީމެވެ. ކުދި އަދި ބޮޑެތި ކަންތައްތަކުގައެވެ. އަޅުގަނޑު ރަސްމީމަޤާމެއް ނުހޯދަމެވެ. އެހެންކަމުން އަޅުގަނޑު ކުރަންޖެހުނު ބައެއްކަންކަމުގައި ބޭރުގެ ސަރުކާރުތަކާ ގުޅުމުގައި، އަޅުގަނޑު އެކަމެއްކުރަންއުޅޭ ޙައިސިއްޔަތާއިމެދު އޮޅުންއެރުން ދިމާވެއެވެ. 11 ނޮވެމްބަރު 1982 ގައި އަޅުގަނޑުގެ ސަރުކާރުގެ ޚިދުމަތުގެ ރެކޯރޑުގައި، އަޅުގަނޑުގެ މަޤާމުވަނީ "ރައީސުލްޖުމްހޫރިއްޔާގެ ޚާއްޞަ މުޝީރު" ކަމުގައި ހަމަޖައްސަވާފައެވެ. އަޅުގަނޑު 2008 ވަނައަހަރު އިސްތިޢުފާދިނުމާއިހަމައަށް، މިއީ އަޅުގަނޑުގެ މަޤާމު، ދަރަޖަ ނުވަތަ ޙައިސިއްޔަތެވެ.</p>

  <p class="right">އަޅުގަނޑު ކުއަލަލަމްޕޫރުގައި އުޅެނިކޮށް މައުމޫނު އަޅުގަނޑާއި ފޯނުންގުޅުއްވިއެވެ. އަޅުގަނޑު ހަނދާންވާގޮތުން އެއީ 1980 ވަނައަހަރުގެ ތެރޭގައެވެ. އެމަނިކުފާނުވިދާޅުވީ ސަޢޫދީ ޢަރަބިއްޔާއަށް ވަޑައިގަތުމަށް ހަމަޖެހިފައިވާ ކަމަށާއި، އެދަތުރުފުޅުގައި ސަޢުދީ ރަސްގެފާނުގެ އަރިހުން މާލޭގައި މައި މިސްކިތެއް އެޅުމަށްޓަކައި އެހީފުޅަކަށް އެދިވަޑައިގަތުމަށް ވިސްނަވާކަމުގައެވެ. މާލޭގައި މިހާރު އިސްލާމީ މަރުކަޒު ހުރިތަނަކީ ކުރީގެ ވެރީންވެސް، މާ މިސްކިތެއް އެޅުއްވުމަށް ކަނޑައަޅުއްވާފައިވާތަނެވެ.</p>

  <p class="right">މައުމޫނު ވިދާޅުވީ މި ހުށަހެޅުއްވުމަށް ބޭނުންފުޅުވާ، މަޝްރޫޢު ހުށަހަޅާނެލިއުމެއް ތައްޔާރުކުރެއްވުމަށް ބޭނުންފުޅުވާކަމުގައެވެ. އެމަނިކުފާނު ބޭނުންފުޅުވީ، ކަންކުރާނެގޮތުގެ ރޭވުމަކާއި، ކުރެހުމާއި، އަދި އެތަން ބޭނުންކުރާނެ މީހުންގެއަދަދު ނުވަތަ ތަނުގެ ކެޕޭސިޓީ އެނގޭފަދަ ތަފްޞީލީ ހުށަހެޅުމެކެވެ. އެއީ އެމަނިކުފާނުގެ ޚިޔާލުފުޅުތައް ރަނގަޅަށް އޮޅުންފިލުވައިދެއްވުމަށެވެ.</p>

  <p class="right">ކުއަލަލަމްޕޫރުގެ ބަންގސާރގައިހުންނަ މެދުސައިޒެއްގެ މިސްކިތެއްވަނީ އަޅުގަނޑަށްފެނި އަދި ފާހަގަކުރެވިފައެވެ. އަޅުގަނޑުމެންގެ ކުއަލަލަމްޕޫރުގެ އޭޖަންޓް، ރަޒީކް އެންޑް ފަރީދް އިންޓަރނެޝަނަލްގެ ހަޖާގާތުގައި، އަޅުގަނޑު ގޮވައިގެން ބައެއް މިސްކިތް ބަލައިލުމަށް ކާރުގައިގޮސް، އަދި ބަންގސާރގެ މިސްކިތަށް ދިއުމަށްބުނީމެވެ. އަޅުގަނޑު ބޭނުންވީ އެމިސްކިތް ފަރުމާކުރި އާރކިޓެކްޓް އާއި ބައްދަލުކުރާށެވެ.</p>

  <p class="right">އަޅުގަނޑަށް މައުލޫމާތު ލިބިފައިވާގޮތުގައި، އާރކިޓެކްޓް ކޮންމެރެއަކު، މަޣްރިބް ނަމާދަށާއި ޢިޝާ ނަމާދަށް އެމިސްކިތަށް އޭނާ ދުރުވެއެވެ. އަޅުގަނޑުމެން މަޣްރިބު ނަމާދަށް އެމިސްކިތަށް ދިޔައީމެވެ. އަޅުގަނޑުގެ ނަސީބު އެދުވަހު ވަރަށްރަނގަޅެވެ. އެދުވަހު އޭނާ އެމިސްކިތަށް ދުރުވިއެވެ. އޭނާގެ ނަމަކީ ޙާޖީ ޙާޖީދާރެވެ. އަޅުގަނޑު އޭނާއާއި ވާހަކަދެއްކީމެވެ. އަޅުގަނޑުމެންގެ ޙާލަތާއި ބޭނުންވާ ކަންތައްބުނެ، އޭނާއަށް އެހީތެރިވެވިދާނެތޯ އެހީމެވެ. އޭނާ ވަރަށްއަވަދިނެތިއުޅުއްވި ކަމުގައިވީނަމަވެސް ދެއްވި ޖަވާބު އަޅުގަނޑަށް ވަރަށް ކަމުގޮސްގެން ފާހަގަކޮށްލެވުނެވެ. އޭނާ ބުނުއްވީ، މާތް ﷲ ގެ ބިނާހެދުމަށް އޭނާއަށް އަބަދުވެސް ވަގުތު އޮންނާނެކަމަށެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_29.png" />

    <p class="caption">މަސްޖިދުއްސުލްތާނު މުޙައްމަދު ތަކުރުފާނުލް އަޢުޒަމް އިމާރާތްކުރުމުގެ މަސައްކަތް ކުރިއަށްދާގޮތް ބައްލަވާލައްވަނީ</p>
  </div>

  <p class="center1"></p>

  <div class="centered_image1">
    <img alt="" class="center3" src="../Images/Picture_30.png" />

    <p class="caption">މަސްޖިދުއްސުލްތާނު މުޙައްމަދު ތަކުރުފާނުލް އަޢުޒަމްއާއި އިސްލާމީމަރުކަޒު</p>
  </div>

  <p class="right1"> </p>

  <p class="right">އަޅުގަނޑު ނަންގަތީ، އަޅުގަނޑަށް ފެންނަގޮތުގައި، ބަންގސާރ މިސްކިތާއި އެއްވަރުގެތަނެއް އަޅުގަނޑުމެންގެ އޮތްބިމުގައި އެޅޭނެކަމަށެވެ. އަދި 5،000 މީހުންނަށް ނަމާދުކުރެވޭވަރު ވާނެކަމަށެވެ. އޭނާ އެމިސްކިތް ފަރުމާކޮށް ކުރައްސަވާފައިވާތީ، އަވަސް މުއްދަތެއްގެތެރޭގައި އޭނާއަށް ހުށަހެޅުމެއް ތައްޔާރުކުރެއްވޭނެކަމަށް އަޅުގަނޑު އުންމީދުކުރީމެވެ.</p>

  <p class="right">ޙާޖީދާރު އޭނާގެ ބަހާއިއެއްގޮތަށް ކުރެހުންތަކާއި ލިޔުންތައް ތައްޔާރުކުރައްވައި، އަޅުގަނޑާއެކު މާލެއަށްދުރުވިއެވެ. އަޅުގަނޑުމެން ރައީސް މައުމޫނާއި ބައްދަލުކުރީމުއެވެ. އަދި ޙާޖީދާރު ވަރަށްތަފްޞީލުކޮށް، ފަސޭހަ އަދި ފަށުވި ޢިބާރާތުން ކަމާގުޅޭނުކުތާތައް ހުށަހެޅުއްވިއެވެ. މިހުށަހެޅުންތަކާއިމެދު ރައީސް ވަރަށްހިތްޕުޅުހަމަޖެހިވަޑައިގަތެވެ. އަދި އެމަނިކުފާނު ސަޢޫދީ ޢަރަބިއްޔާއަށް ވަޑައިގަތްއިރު މިހުށަހެޅުންތައް ގެންދެވިއެވެ. މީގެނަތީޖާއެއްގެގޮތުން، މިސްކިތް ބިނާކުރުމަށް ސަޢޫދީ ރަސްގެފާނު 3 މިލިއަން ޑޮލަރު ހަދިޔާކުރައްވަންނިންމެވިއެވެ. އަޅުގަނޑުމެން އާރކިޓެކްޓްއަކަށް ޙާޖީދާރު ހަމަޖެއްސީމެވެ. އަދި ސްޓްރަކްޗަރަލް، މެކެނިކަލް، އަދި އިލެކްޓްރިކަލް އިންޖިނޭރުންގެ ޓީމެއް އެއްކުރަވައި ބިން ބެއްލެވުމަށްފަހު، ކުރެހުންތައް، މެލޭޝިޔާގައި ޓެންޑަރަށް ހުޅުވާލުމަށް ތައްޔާރުކުރުމަށް ނަންގަތީމެވެ. ޢާއްމުކޮށް އިންޖިނޭރުން މިފަދަ ބޮޑުޢިމާރާތެއް ބިނާކުރުމުގެ ތައްޔާރީތަކައިގެން ކުރިއަށްދިއުމުގެ ކުރީން، ތަނުގެ ވެލި ޓެސްޓް ކުރާނެއެވެ. އެއީބިންގަނޑު ޕައިލްކޮށްގެން ވަރުގަދަކުރަންޖެހޭތޯ ބެލުމަށްޓަކައެވެ.</p>

  <p class="right">ދިވެހިރާއްޖޭގައި ހުންނަނީ ގައުހުންނަ ވެލިބިމެވެ. ހިލަހުންނަނީ 6,000 ފޫޓުގެ އަޑީގައެވެ. އެހެންކަމުން ކޮންސަލްޓަންޓުން ހިތްހަމަޖެއްސުމަށްޓަކައި އަޅުގަނޑުމެން ހަތަނަކުން ބިންގަނޑު ތޮރުފައި، އަދި ބޭނުންވާ ރިޕޯރޓް ހުށަހަޅައިފީމެވެ. ނަތީޖާއެއް ނުލިބުނެވެ. ދެންހަދަންޖެހޭނެގޮތަކީ ރާފްޓް ފައުންޑޭޝަނެއް އަޅައި، ދެ ރާފްޓްގެ މަތީގައި މިސްކިތް ބިނާކުރުމެވެ. ޤުދުރަތީގޮތުންއަންނަ ޙަރަކާތަކުން ކޮންކްރީޓް ސްލެބެއް އެއިރަކުން ނުފެޅޭނެއެވެ.</p>

  <p class="right">ކުރެހުންތައްނިމި ޓެންޑަރަށް ހުޅުވާލެވުނެވެ. ޓެންޑަރ ކާމިޔާބުކުރީ ޗިޕް ހޯ ކިޔާ ޗައިނާގެ ކުންފުންޏެކެވެ. އެކޮންޓްރެކްޓްއަކީ ލޭބަރ ކޮންޓްރެކްޓެކެވެ. ޢިމާރާތްކުރުމަށް ބޭނުންވާ ހުރިހާތަކެތިއޮތީ ދިވެހިސަރުކާރުން ފޮނުއްވުމަށް ހަމަޖެހިފައެވެ.</p>

  <p class="right">މިއީ އެދުވަސްވަރު ކޮންމެހެން ކުރަންބޭނުންކަމެކެވެ. ދިވެހިރާއްޖެ އޮންނަ ތަންވެސް ދަންނަނީ ވަރަށް މަދުބައެކެވެ. އަދި ލިބެންހުރި އެއްޗެއް ނުވަތަ ހޯދާފައި ފޮނުވަންޖެހޭ އެއްޗެއްވެސް ނޭނގެއެވެ. އަޅުގަނޑުމެން މަސައްކަތުގެ ހުރިހާކަމެއް ނިންމާފައި. ތަޅުދަނޑި ދިނުމަށް އެއްބަޔަކާހަވާލުކުރިނަމަ (ޓަރންކީ ކޮށް) ކޮންޓްރެކްޓަރ، އޭނާގެ އަމިއްލަޙިމާޔާތަށްޓަކައި އަދި ނޭނގޭ ކަންކަމުގެގޮތުގައި ވަރަށްބޮޑުތަން ކޯޓޭޝަން މަތިކުރާނެއެވެ.</p>

  <p class="right">ރަސްމީގޮތުން ޢިމާރާތްކުރުމުގެ މަސައްކަތްފެށުނީ، 11 ނޮވެމްބަރ 1982 ގައެވެ. އަދި މިސްކިތާއި އިސްލާމީ މަރުކަޒު ޢިމާރާތްކުރުމުގެ މަސްކަތްނިމުނީ، 11 ނޮވެމްބަރ 1984 ގައެވެ. މިސްކިތްވަނީ ކުލަގަދަ ގުއްބަކުން ޒީނަތްތެރިކުރެވިފައިވެއެވެ. މިގުއްބުގެ ރަންކުލަ، ލޮނުވައިގައި މިހުރިހާދުވަސްވީއިރުވެސް ފަނޑުނުވެ އެބަހުއްޓެވެ. ގުއްބު ހަދާފައިވަނީ މެލޭޝިޔާގެ އެލްކޯން ކިޔާ ކުންފުންޏަކުން ސަޕްލައިކުރި އައޯނައިޒްޑް އެލޫމިނިއަމްއިންނެވެ. އަޅުގަނޑުމެން، އެލްކޯންގެ ފަރާތުން އެކްސެލަރޭޓަޑް ލެބޯރަޓަރީ ޓެސްޓް ހެއްދީމެވެ. އެއީ ދިވެހިރާއްޖޭގެ ލޮނުވަޔާއި ގުޅޭތޯ ބެލުމަށްޓަކައެވެ.</p>

  <p class="right">މަސައްކަތްކުރަމުން ދިޔައިރު، އަޅުގަނޑުމެންގެއަތުގައި އެކަންނިންމާނެ ފައިސާ ހަމައަށްނެތްކަން ވިސްނުނެވެ. ރައީސް މައުމޫނު، ބްރޫނާއިގެ ރަސްގެފާނުގެ ދައުވަތަކަށް ބްރުނާއިއަށްކުރެއްވި ދަތުރުފުޅެއްގައި، މިމަޝްރޫޢުއާއި ބެހޭގޮތުން ރަސްގެފާނާ ވާހަކަފުޅުދެއްކެވިއެވެ. ރަސްގެފާނު އަޅުގަނޑުމެންގެ މިމަސައްކަތާއިމެދު ތަޢުރީފުކުރައްވައި މިތަން ނިންމުމަށްޓަކައި 2 މިލިއަން އެމެރިކާ ޑޮލަރު ހަދިޔާކުރެއްވިއެވެ.</p>

  <p class="right">މެލޭޝިޔާގެ ބޮޑުވަޒީރު ޑޮކްޓަރ މަހާތީރު ދިވެހިރާއްޖޭގެ ރައީސްއާއި ބައިވެރިވެޑައިގެން، އިސްލާމީ މަރުކަޒު ހުޅުއްވައިދެއްވިވަގުތަކީ، ދިވެހިތާރީޚުގައި ވަރަށްމުހިންމު ވަގުތެކެވެ. އެތަންހެދުނީ މެލޭޝިޔާއާއި ސަޢޫދީ ޢަރަބިއްޔާ އަދި ބްރޫނާއިގެ އެހީގައެވެ. ޕާކިސްތާނުން އެތަނަށް ދޫލަ ހަދިޔާކުރިއެވެ.</p>

  <p class="right">ރީތިމިސްކިތަކާއެކު، އިސްލާމީ މަރުކަޒު ފަރުމާކޮށްފައިވަނީ، ޖަލްސާކުރާ މާލަމަކާއި ދެކުލާސްރޫމް، ވަރަށް މަޑުމައިތިރި ހުޅުވާލެވިފައިވާ މާހައުލެއްގައި ހުންނަ ގޮތަކަށެވެ. އެތަން ވަރަށްރަނގަޅުގޮތުގައި ފުރިހަމައަށް ބަލަހައްޓައި، އަދި ޖަލްސާތަކާއި ކްލާސްތައް ޤަވާއިދުންބާއްވައި، ބޭނުންކުރަމުންގެންދާކަމީ އަޅުގަނޑު ވަރަށްއުފާކުރާ ކަމެކެވެ. އެއީ މިހާރުމާލޭގައި ވަރަށްގިނަ ލޯތަކެއްގެ އަމާޒުފަތްގަނޑެވެ. މާލޭގެ މަލަމަތީގައި އެންމެ ފާހަގަކުރެވޭ ތަނަކީ،އެމިސްކިތުގެ ވިދަވިދާހުންނަ ރަންގުއްބެވެ. ދުވަހަކުވެސް މިސްކިތަކަށްނުވަންނަ ޓުއަރިސްޓުންގެ ސަމާލުކަން އެތަނަށްދެއެވެ. މީގެއިތުރަށް ދިވެހިންގެ އެތައްބަޔަކު، ކޮންމެދުވަހަކު އެތާނގައި އަޅުކަންކުރެއެވެ.</p>
</body>
</html>
