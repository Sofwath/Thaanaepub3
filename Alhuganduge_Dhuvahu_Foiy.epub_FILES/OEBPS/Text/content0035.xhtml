<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_34"></h1>

  <p class="right1">ރަސްމީގޮތުން އަޅުގަނޑު ސްރީލަންކާގައި ހުރިކަމުގައިވީނަމަވެސް، 1964 ވަނައަހަރު ވަޒީރުލްއަޢުޒަމް ނާޞިރު، އަޅުގަނޑު މާލެއަށްއައުމަށް އެންގެވިއެވެ. ދިވެހިރާއްޖޭގެ ތަރައްޤީއާއި މުއްސަނދިކަން އިތުރުވުމުގެ އެންމެމުހިންމު ވަޞީލަތެއްކަމުގައި މެދުވެރިވި އެއަރޕޯރޓްހެދުމުގެ މަސައްކަތްހިންގުމުގެކަންތަކާއި ޙަވާލުވުމަށްޓަކައެވެ.</p>

  <p class="right">އެއިރު، މާލެއާކައިރީގައިއޮތް ހުޅުލޭގައި، މަތިންދާބޯޓުޖައްސާ އެއަރސްޓރިޕްއެއްއޮތެވެ. މިތަންހަދައިފައިވަނީ، 1961 ވަނައަހަރު އިނގިރޭސީންނެވެ. އެއީ 1956 ވަނައަހަރު، އިނގިރޭސިންނަށް އައްޑުއަތޮޅުގަން ކުއްޔަށްދިނުމާއި ގުޅިގެންނެވެ. ގަމުގައިއޮތް އެއަރޕޯރޓް ހަދާފައިވަނީ، 1942 ވަނައަހަރު އިނގިރޭސިންގެ ކަނޑުގެސިފައިންގެފްލީޓްގެ ވައިގެގޮފިންނެވެ. 1957ވަނައަހަރު މިތަން އިނގިރޭސީންގެ ވައިގެސިފައިންނާއި ޙަވާލުކުރެވުނެވެ. އެއީ އިނގިރޭސިވިލާތާއި ދުރުއިރުމައްޗާއި ދޭތެރޭކުރާ ދެކޮޅުދަތުރުގައި ޖައްސާ ސްޓޭޖިންގ ޕޯސްޓްއެއްގެ ގޮތުގައެވެ.</p>

  <p class="right">ހުޅުލޭގައި ހަދާފައިމިވާ އެއަރސްޓްރިޕްއަކީ، ހަނގުރާމަނިމި އަމާންވީފަހުން އައްޑުއަތޮޅުފިޔަވައި ރާއްޖޭގައިހެދި ފުރަތަމަ އެއަރސްޓްރިޕްއެވެ. އެއިރު ހުޅުލޭގައި މީހުންއުޅެއެވެ. އަދި ހުޅުލެއަކީ ރަސްރަސްކަލުން އަރާމުކުރައްވަން ވަޑައިގަންނަވާރަށެވެ. ހުޅުލޭގައި ދިރިއުޅެމުންދިޔަމީހުން މާލޭގައި ވަޒަންވެރިކުރުވައި، ހުރިހާރުއްގަސް ކެނޑީއެވެ. ވަކިހިސާބެއް އެއްވަރަށް އޮމާންކޮށް، މަތީފަށަލައިގައި ލޯވަޅުއަޅާފައިވާ ސްޓީލް ޝީޓް އަޅައި ބިންގަނޑުގައި ހަރުލެއްވީއެވެ.</p>

  <p class="right">އާރ.އޭ.އެފުން ދުއްވާ ކުދިމަތިންދާބޯޓު މިރަންވޭއަށްޖައްސައި، ގަމުގައިއޮތް އެއަރސްޓްރިޕްއާއި ދެމެދުގައިއޮތް ގުޅުމަކަށް މިތަންވިއެވެ. ޚާއްޞަ އިންތިޒާމެއްގެދަށުން، ގަމާއި ކޮޅުނބާއިދެމެދު މިބޯޓުތަކުގައި މަދަނީމީހުން ބައެއްފަހަރު އުފުލައެވެ. ބައެއްފަހަރު ސްރީލަންކާގެ ވައިގެސިފައިންގެ ހަތަރުއިންޖީނުލީ މަތިންދާބޯޓު ޗާޓަރަށް މިތަނަށްއާދެއެވެ.</p>

  <p class="right">ޖުލައި 1960 އިން ފެށިގެން އިނގިރޭސީންގެ ރެޕްރެޒެންޓޭޓިވްކަމަށްވާ ހަމްފްރީ އާރތިންގޓަން ޑޭވީ، މާލޭ ކައިރީގައިވާ ދޫނިދޫގައި ހުންނަވައެވެ. ދިވެހިރާއްޖޭގެ ޚާރިޖީކަންތައްތައް ބަލަހައްޓަނީ އިނގިރޭސީންކަމަށްވާތީ އޭނާއަކީ އިނގިރޭސީންގެ ގަވަރުނަރެއްގެގޮތުގައި މަސައްކަތްކުރާމީހެއްނޫނަސް އޭނާއަކީ އިނގިރޭސީންގެ (ކުއޭސައި) އެމްބެސެޑަރއެއްގެގޮތުގައި މަސައްކަތްކުރާމީހެކެވެ. އޭނާއަކީ ދިވެހިސަރުކާރާއިބެހޭ ކަންތައްތަކުގައި އިނގިރޭސީންގެފަރާތުން މެދުވެރިވެގެން ވާހަކަދައްކާ ރެޕްރެޒެންޓޭޓިވްއެވެ. މިފަދަކަންކަމުގެތެރޭގައި މިނިވަންކަން ދިނުންވެސް ހިމެނެއެވެ.</p>

  <p class="right">ދިވެހިރާއްޖޭގެ ދާޚިލީކަންތައްތަކާއި ބެހެންފެށުމުން، ހަމްފްރީ އާރތިންގޓަން ޑޭވީގެ މަޤްބޫލުކަންވަނީ ކުޑަވެފައެވެ. އޭނާ ދިވެހިރާއްޖެއިން ދިޔައީ 1964 ވަނައަހަރުއެވެ. 1973އިން 1989ވަނަ އަހަރާއިހަމައަށް އޭނާހުރީ ކިންގްޑަމް އޮފް ޓޮންގާގައި އިނގިރޭސި އެމްބެސެޑަރކަމުގައެވެ.</p>

  <p class="right">އެއަރސްޓްރިޕްއެއް އޮތުމާއިއެކު ދިވެހިސަރުކާރުން ބޭނުންފުޅުވީ ހަމައެކަނި އާރ.އޭ.އެފް.ގެ މަތިންދާބޯޓު ޖެއްސުމުގެބަދަލުގައި، މަދަނީމީހުންއުފުލާ އެހެންމަތިންދާބޯޓުވެސް ޖައްސާށެވެ. މިކަމާއި ގުޅޭގޮތުން އެއަރސިލޯނާއި، ސްރީލަންކާއެއަރފޯރސްގެ ވިޔަފާރިގޮތްޕާއި، އެފަރާތުގެ ކުޑަދެބޯޓުކަމުގައިވާ ހެރަން އާއި ރައިލީ އަދިފަހުން ކޮންވެއަރ 300ގެ ބޯޓުގެދަތުރު ހުޅުލެއަށްފެށުމާއިބެހޭގޮތުން ވާހަކަދެކެވުނެވެ.</p>

  <p class="right">މަޝްވަރާތައް ކުރިއަށްގޮސް، އަޖުމަބެލުމުގެގޮތުން ކޮޅުނބުން އެވްރޯ ފްލައިޓެއް ޓެސްޓްކުރުމަށް ހުޅުލޭގައި ޖެއްސުމަށް ހަމަޖެހުނެވެ. ބޯޓުޖެއްސުމަށްއައިސް، އެއަރސްޓްރިޕް ކައިރީގައިބުރުއަޅާލިއިރު، އާރތިންގޓަން ޑޭވީ، ދޫނިދޫގައިހުރެގެން ރަތްފްލެއަރ (އަލިފާނުގެ އިންޒާރު) ވަޔަށްފޮނުވައިގެން ޕައިލެޓުންނަށް ބޯޓުނުޖައްސަން އެންގުމަށް ވަރަށްބޮޑަށް މަސައްކަތްކުރި ހަނދާން އަޅުގަނޑުއެބަހުއްޓެވެ.</p>

  <p class="right">ޕައިލެޓުންގެ ނުވަތަ ދިވެހިންގެޢަޒުމަކަށް މިކަމުން އެއްވެސްބުރުލެއްނާރައި މަސްއަލައެއްނުޖެހި ޓެސްޓްފްލައިޓްތައް ޖައްސާ އަދި އަނބުރާދިޔައެވެ. އާރތިންގޓަން ޑޭވީ ވެސް 1964 ވަނައަހަރުގެ ޖުލައިމަހު ދިވެހިރާއްޖެއިން ހިނގައްޖެއެވެ. އޭނާއަކީ ދިވެހިރާއްޖޭގައިހުރި އެންމެފަހުގެ (އަދި އެންމެފުރަތަމަ) އިނގިރޭސީންގެ ރެޕްރެޒެންޓޭޓިވްއެވެ.</p>

  <p class="right">މިނިވަންވުމަށްޓަކައި ދިވެހިންއަޅަންއުޅުނު މިއިތުރުފިޔަވަޅާއިމެދު، މިފަހަރު މިނިވަންދަތުރުފަތުރު ޤާއިމްކުރުމަށް ކުރިމަސައްކަތަށް އިނގިރޭސީންގެފަރާތުން ދެއްކި ދެކޮޅުވެރިކަމުގެނަތީޖާއަކަށްވީ، ދިވެހީންގެތެރޭގައި، އަމިއްލަ ރަންވޭއަކާއި އެއަރޕޯރޓެއް ހުޅުލޭގައިހެދުމުގެ ޤައުމީޙަރަކާތެއް ޢަމަލީގޮތުންހިންގުމެވެ. ފައިސާއެއްކޮށް އަދި މިމަޝްރޫޢަށް ޢާއްމުންގެ ހަދިޔާތައް ލިބުމާއިއެކު، ހިލޭސާބަހަށް މަސައްކަތްކުރަން ވަރަށްގިނަމީހުންތިބީ ތައްޔާރަށެވެ. ޢާއްމުންގެފަރާތުން ލިބުނީ ވަރަށްޙައިރާންކުރުވަނިވި ތަރުޙީބެކެވެ.</p>

  <p class="right">ސިލޯނުސަރުކާރާއި ދިވެހިސަރުކާރާ ދެމެދުގައިވީ އެއްބަސްވުމެއްގެދަށުން، ޓެކްނިކަލް އެހީތެރިކަން ލިބުނީ ކޮޅުނބުގެ ޕަބްލިކްވަރކްސް ޑިޕާރޓްމެންޓުންނެވެ. މިކަމަށްބޭނުންވާ ގާމުގުރާމެޝިނާއި، ރޯލަރާއި، ތާރުކައްކާތަކެއްޗާއި އަދި މަސައްކަތް ބެލެހެއްޓުމަށްޓަކައި ސިވިލްއެންޖިނިއަރުންވެސް ސިލޯނުން ފޮނުވިއެވެ. ގާނެގީ ކައިރީގައިހުރި ފަރުތަކުންނެވެ. އަދި ބިޓުމެން ހޫނުކުރުމަށްޓަކައި ދަރުގެނައީ ދުރުގައިވާރަށްރަށުންނެވެ. މަސައްކަތްފެށުނީ 1 މޭ 1964 ގައެވެ.</p>

  <p class="right">އަމިއްލަ އެއަރޕޯރޓެއްހެދުމުގެ ޚިޔާލަށް ޢަމަލީސިފަ އަންނަންފެށިތަނާ، ނާޞިރު އަޅުގަނޑާ ގުޅުއްވާފައި، އެއަރޕޯރޓްގެ ކަންތައްތަކާ ޙަވާލުމަށް މާލެއައުމަށް އެންގެވިއެވެ. ޚާއްޞަކޮށް ބޭރާއި ގުޅޭކަންތައްތައް ބެލެހެއްޓުމަށެވެ. އަޅުގަނޑު ރަސްމީގޮތުން ކޮޅުނބުގައި ހުރިކަމުގައިވީނަމަވެސް، އެކަމާއެއްބަސްވުން ނޫންގޮތެއްނެތެވެ. ދިވެހިރާއްޖޭގައި އަޅުގަނޑު އެއްގޮތަކަށްވެސް މަސައްކަތްކޮށްފައި ނުވުމާއިއެކު، ކޮންމެވެސްވަރެއްގެ ނުތަނަވަސްކަމެއް އަޅުގަނޑަށް އިޙްސާސްކުރެވުނެވެ.</p>

  <p class="center1"></p>

  <div class="centered_image1"><img alt="" class="center3" src="../Images/Picture_1.png" /></div>

  <div class="centered_image1">
    <img alt="" class="center3" src="../Images/Picture_4.png" />

    <p class="caption">ހުޅުލޭއެއާޕޯޓް ހެދުމުގެމަސައްކަތްކުރަނީ (މަތީ ފޮޓޯގައި).އަދި އެއާޕޯޓްގެމަސައްކަތުގައި ބޭނުންކުރި މެޝީނަރީ</p>
  </div>

  <p class="center1"></p>

  <div class="centered_image1">
    <img alt="" class="center3" src="../Images/Picture_5.png" />

    <p class="caption">ހުޅުލޭއެއާޕޯޓަށް އެންމެފުރަތަމަ ފްލައިޓް ޖެއްސިދުވަހު (12 އެޕްރިލް 1966)، ވައަތުން ކަނާތަށް، ކޮލި އަލި މަނިކު، އިބްރާހިމް ރަޝީދު، އިބްރާހިމް ނާސިރު އަދި އަހްމަދު ޒަކީ. ތިރީ ފޮޓޯގައި އެއާޕޯޓުގެމަސައްކަތް ހިނގަމުންދާގޮތް ނާސިރު ބައްލަވާލައްވަނީ.</p>
  </div>

  <p class="center1"></p>

  <div class="centered_image1"><img alt="" class="center3" src="../Images/Picture_18.png" /></div>

  <p class="center1"></p>

  <p class="right">އަޅުގަނޑު ކޮޅުނބުގައިހުރެގެން މަސައްކަތްކުރިއިރު، ދިވެހިސަރުކާރާއިއެކު މަސައްކަތްކުރުމުގެ ތަޖްރިބާވަނީލިބިފައެވެ. ދިވެހިސިވިލްސަރވިސްގެ މަސައްކަތްތަކާއި ކަންކަންކުރުމުގެގޮތް ނުވަތަ ބިއުރޮކްރަސީގެ ވައްޓަފާޅިއެއް އަޅުގަނޑަކަށް ނޭނގެއެވެ. އަޅުގަނޑާއިއެކު މަސައްކަތްކުރާނޭ މީހުންގައި ހިންގުމުގެޤާބިލިއްޔަތު ހުންނާނެމިންވަރެއް ނުވިސްނެއެވެ. ކަންތައްތައް ކުރުމުގައި އަޅުގަނޑުގައިހުންނަ މިނިވަންކަމާއި ހަރުކަށިކަމަކީ ދިވެހިން މަސައްކަތްކުރުމުގައި ގެންގުޅޭ ކަންފަސޭހައާދަކާދައާ ނުގުޅޭނެކަންކަމެވެ.</p>

  <p class="right">ނާޞިރާއިއެކު އެމަނިކުފާނުގެ އޮފީހުގައިއޮތް ބައްދަލުވުމުގެ ޚާއްޞަކަން ފާހަގަކުރެވުނުލެއް ބޮޑުކަމުން، އަދިވެސް އެކަން އަޅުގަނޑުގެހަނދާނުގައި އެބަހުއްޓެވެ. ނާޞިރު، އެއަރޕޯރޓްގެކަންތައްހިންގުމާއި ޙަވާލުވުމަށް އަޅުގަނޑަށް އެންގެވިއިރު، އެމަނިކުފާނުގެ ނާއިބު އިބްރާހީމް ރަޝީދު އެތާނގައި އިންނެވިއެވެ. އަޅުގަނޑުގެދަށުން މަސައްކަތްކުރާނެ ޤާބިލްބަޔަކު ބޭނުންވާނެކަމަށް ދެންނެވީމެވެ. އިބްރާހީމް ރަޝީދު އެބައްދަލުވުމުގައި ބައިވެރިވެވަޑައިގަތުމުގެ ބޭނުންފުޅަކީ އެއީކަމުގައި ވިދާޅުވިއެވެ.</p>

  <p class="right">ރަޝީދު މަސައްކަތްޕުޅުކުރައްވަނީ އާންމުކޮށް ވުޒާރަތުއްދާޚިލިއްޔާގައެވެ. އަދި ބައެއްފަހަރު އަޅުގަނޑު އެތަނަށް އެމަނިކުފާނުގެއަރިހަށްވާނީ ޒިޔާރަތްކޮށްފައެވެ. ބައެއްފަހަރު އަޅުގަނޑުގެޙާޒިރުގައި، އެވުޒާރާގެދަށުގައިވާ ރަށްރަށާބެހޭގޮތުން އެމަނިކުފާނުގެ ސެކްރެޓަރީންނާއި މަޝްވަރާކުރައްވައެވެ. އަޅުގަނޑުކުރިޒިޔާރަތެއްގައި މަޢުލޫމާތުހުރި ހުޝިޔާރު އަދި މަސައްކަތްތެރި، ޤާބިލް ސެކްރެޓަރީއެއް އަޅުގަނޑަށް ފާހަގަކުރެވުނެވެ. އެއިރު އަޅުގަނޑަކަށް އޭނާގެނަމެއް ނޭނގެއެވެ.</p>

  <p class="right">އަޅުގަނޑު، އާވަޒީފާއާއި ޙަވާލުވުމަށްފަހު، ރަޝީދުގެއަރިހުން އެހީތެރިކަންހޯދުމަށް އަންގަވާފައިވާތީ، އަޅުގަނޑު އެމަނިކުފާނުގެއޮފީހުންދުށް ސެކްރެޓަރީ ދޫކޮށްދެއްވިދާނެތޯ އެމަނިކުފާނުގެ އަރިހުންއެދުނީމެވެ. އެ ސެކްރެޓަރީއަކީ ޢަބްދުﷲ ޙަމީދުކަމުގައި ނާޞިރުއަރިހު ރަޝީދުވިދާޅުވިއެވެ. އެކަމަށް އެއްބަސްވެވަޑައިގެން ޢަބްދުﷲ ޙަމީދު އަޅުގަނޑުގެ އެދުމަށް އެއަރޕޯރޓްގެ މަސައްކަތަށް ދޫކުރެއްވިއެވެ.</p>

  <p class="right">އަޅުގަނޑު ޢަބްދުﷲ ޙަމީދާ ބައްދަލުކުރުމަށްފަހު، ދިވެހިރާއްޖޭގެ ހިންގުމުގެދާއިރާ އަޅުގަނޑަށްނޭނގޭކަމުގައި ދެންނެވީމެވެ. އަޅުގަނޑު ކަންކަމުގައިކުރިއަށްދާންޖެހޭނީ ޙަމީދުގެ ފުރިހަމައެހީތެރިކަމާއިއެކުގައިކަމަށް ދެންނެވުމުން، އަޅުގަނޑު ދެންނެވިއެއްޗެއްގެމާނަ ވަޤުތުން ދޭހަވެވަޑައިގެންފިއެވެ. އަޅުގަނޑުދެންނެވީ ހިންގުމުގެދާއިރާގައި މަސައްކަތްކުރާނެ ރަނގަޅުޓީމެއް އެއްކުރެއްވުމަށެވެ. އަދި އެޓީމް އެމަޝްރޫޢުގެ ކަންތައްތަކަށް ދޫކޮށްދެއްވުމަށް ރަޝީދުއަރިހު ދަންނަވާނެވާހަކަ ވިދާޅުވިއެވެ.</p>

  <p class="right">ހުޅުލޭއެއަރޕޯރޓް ޕްރޮޖެކްޓް ޔުނިޓްކިޔާ ޔުނިޓެއްއުފައްދައި، އަދި އެޓީމުގައި މަސައްކަތްކުރާން ޙަމީދު ހުށަހެޅުއްވި އެންމެންގެޚިދުމަތް މަޝްރޫޢުގެކަންތައްތައް ހިންގުމުގައި ލިބުނެވެ. ހުޅުލެއަށް ބަދަލުވެ، އޮޑިހަރުގެއެއްގައި އަޅުގަނޑުމެންގެ އޮފީސް ޤާއިމްކޮށް، އެއަރޕޯރޓް ހެދުމުގެ މަސައްކަތް ރާވަންފަށައިފީމެވެ.</p>

  <p class="right">މިމަޝްރޫއު ހިންގުމަށްޓަކައި އަމިއްލަފަރުދުންގެ ފައިސާގެއެހީއާއި ސަރުކާރުންދައްކަވާ އަގުގެގޮތުގައި ފައިސާލިބެމުންދިޔައެވެ. ރަނގަޅަށް ފައިސާބެލެހެއްޓުމުގެ ކަންތައްތަކާއިމެދު އަޅުގަނޑު ވަރަށްކަންބޮޑުވިއެވެ. ފައިސާގެ ކަންކަން ބެލެހެއްޓުމަށް އަޅުގަނޑުދަންނަ އަދި އިތުބާރުކުރާ އޯޑިޓްއޮފީހުގެ ފަންނީމީހެއްހޯދީމެވެ. އަދި އަމިއްލަ މަސައްކަތެއްގެގޮތުގައި ހަފްތާއަކުއެއްފަހަރު އެކައުންޓްފޮތްތައް އޯޑިޓްކޮށްދިނުމަށް ހަމަޖެއްސީމެވެ. އެއީ މިގޮތުން އޯޑިޓްއޮފީހަށް ފަހުންބޭނުންފުޅުވާނެ މައުލޫމާތު، ރަނގަޅު އޯޑިޓިންގޕްރޮސީޖަރއެއްގެދަށުން ލިބެން ނުހުންނާނެތީއެވެ.</p>

  <p class="right">ހިލޭސާބަހަށް މަސައްކަތްކުރާނެ ވަރަށްގިނަބަޔަކު ބައިބަޔަށް ލިބެންފެށިއެވެ. ޕޯރޓްކޮމިޝަންއާއި ޝިޕިންގ ޑިޕާރޓްމަންޓްފަދަ ޔުނިޓްތަކުގައި ވަރަށް ވާދަވެރި ރޫޙެއްއުފެދި މަސައްކަތްކުރިއަށްދިޔައެވެ. މިއެންމެންގެ މަސައްކަތުގެ އަގުވަޒަންކުރުމުގައި ވަރަށްފަރުވާތެރިކަމާއިއެކު ހަމަހަމަވާންޖެހުނެވެ.</p>

  <p class="right">ހިލޭސާބަހަށް މަސައްކަތްކުރުމަށް މަދްރަސާތަކުންނާއި، މާލޭގެހަތަރުއަވަށުންނާއި، މާލެކައިރީ ރަށްރަށުންވެސް ބައިބަޔަށް މީހުންއައެވެ. މިއީ ރޭވުމަކާއިނުލައި އަމިއްލައަށް ހިލޭސާބަހަށް މަސައްކަތްކުރަންއައި މީހުންނެވެ. އަޅުގަނޑުމެންގެ އަމިއްލަ އެއަރޕޯރޓެއްހެދުމުގެ ހިތްވަރާއި އަޒުމް އެއީ އިނގިރޭސީންނަށް ހުއްޓާނުލެވޭނެ ކަމެއްކަން އެންގުމަށްޓަކައި ކަމަށްވެސްވެދާނެއެވެ.</p>

  <p class="right">ވެލިނަގާނެ ބޮޑެތިމެޝިންތައް ނެތްކަމުގައި ވީނަމަވެސް، އަޅުގަނޑުމެންގެ މަސައްކަތުގެ ހިންމަތުން އެހާއަވަހަށް މަސައްކަތް ކުރިއަށްދާތަން ފެންނަމުންއައިކަމީ، ވަރަށްބޮޑު އުފަލެކެވެ. ކޮޅުނބުންއައި އިންޖިނޭރުން އަންގާފައިވަނީ ބިންކޮނެ ސާފުކުރާއިރު، ދެފޫޓު ނުވަތަ ތިންފޫޓަށް ކޮންނަންވާނެކަމަށެވެ. އެއީ ގަސްތަކުގެ، އަދި ޚާއްޞަކޮށް ރުއްތަކުގެމޫތައް އެތަނުން ނެގުމަށް ބޭނުންވާތީއެވެ. ރުއްރުކުގެމޫ ހުރިނަމަ އެތަކެތި ފީވުމުގެސަބަބުން، ބިންގަނޑުގަނބައި، ރަންވޭގެމަތި އެގޮތްމިގޮތަށް އަޑިގުޑަން ވެދާނެތީއެވެ.</p>

  <p class="right">ކޮނެނިމުމަށްފަހު، ޖެހުނީ އަތުން ވެލިފުރާނައި އިތުރަށް މޫހުރިތޯބަލައި، އެ ނަގާށެވެ. މިވެލި އަލުންހައިންޗިއަށް އެޅިއެވެ. އަދި ވިބްރޯ ކޮންމްޕެކްޝަން އާއި ރޯލަރ ބޭނުންކޮށްގެން ފަސްގަނޑު ބާރުކުރީއެވެ. އަތުން އެމަސައްކަތްކުރަން ޖެހުނީތީ، މިކަންކުރުމަށް ވަރަށްގިނަވަގުތު ހޭދަވިއެވެ. މިމަސައްކަތްކުރީ ހިލޭސާބަހަށް މަސައްކަތްކުރި މީހުންނެވެ. ވަރަށް އާދައިގެތަކެތި ބޭނުންކޮށްގެންނެވެ. އެތަނުން އެއްޗެހި ދުރަށްގެންދަނީ ގޯންޏަށް އަޅައިގެންނެވެ.</p>

  <p class="right">އަޅުގަނޑުމެންގެއަތުގައި ލޮރީއެއް ނުވަތަ ކޮޅުވެއްޓިއެއްނެތެވެ. އޮތީ ވަރަށްބާވެފައިއޮތް ހަތަރު މެސީ ފަރގަސަން ޓްރެކްޓަރާއި ޓްރޭލަރއެވެ. އެޓްރެކްޓަރުތައް އަބަދުއޮންނަނީ މަރާމާތުކުރަންޖެހިފައެވެ. ދުވާލު މަސައްކަތްކުރުމުގައި ބޭނުންކޮށްފައި، ރޭގަނޑު މަރާމާތުކުރަނީއެވެ. މަރާމާތުކުރަންޖެހެނީ މާލޭ އިންޖީނުގޭ ވަރކްޝޮޕްގައެވެ. އެއީ ވެލްޑިންގއާއި މެޝިންކުރާސާމާނު ހުންނަނީ އެތާނގައި ކަމަށްވާތީއެވެ.</p>

  <p class="right">ވަރަށްމުހިންމު އެއްކަމެއް ރާވަންއުނދަގޫވިއެވެ. އެއީ ހުޅުލެ އުފެދިފައިއޮތީ އިރުމަތީފަރާތުގައި ކުޅިއެއްހެދިފައި ފެންހަރުލާގޮތަށެވެ. މިތަން ފުރިފައިއޮތީ ގަސްތަކުންނެވެ. އަޑީގައިއޮތީ ފެނާއި ކިސަޑު ހަރުލާފައެވެ. މިކުޅީގައި މަސްއުޅޭތީ، މަސްކާވައްތަރުގެ ބޮޑެތި ދޫނިތައްއައިސް އެނތާގައިތިބެއެވެ.</p>

  <p class="right">އެހެންކަމުން، ހިލޭސާބަހަށް މަސައްކަތްކުރާމީހުން މިތަން ހިއްކައި ފުރާލުމުގެ މަސައްކަތް ކުރާހިތްނުވާނެކަމާއި، އަދިމިއީ އެމީހުންނަށް ނުކުރެވޭވަރުގެ ކަމެއްކަން ކަނޑައެޅިގެންއެނގެއެވެ. ވީމާ އެމީހުން އެހިސާބަށް ދިއުމުގެކުރިން އެކަންކުރެވޭނެގޮތެއް އަޅުގަނޑުމެން ހޯދަންޖެހުނެވެ. ފުރަތަމަޖެހުނީ މިކުޅީގެ ފުންމިންބަލާށެވެ.</p>

  <p class="right">ވަރަށްހިތްވަރުގަދަ ދިވެއްސެއް ކަމުގައިވާ ކުނޑި އަލީ ސަލީމާ މިކަންކުރުމަށް އަޅުގަނޑު ވާހަކަދައްކައި އެއްބަސް ކުރުވުނެވެ. އޭނާއަށް އެހީތެރިވުމަށް ތުއްތުގެ ދޮހޮއްތުއާއި އިތުރުބަޔަކާއިއެކު، މިފެންގަނޑަށްއެރުމަށް އެއްބަސްވެއްޖެއެވެ. އުނަގަނޑުގައި ރޯނުގަނޑެއްބައްދައި، އޭނާގެ އިސްކޮޅަށްވުރެ ފުންވާނަމަ ދަމާނެގުމަށް ދެފަރާތުން ހިފެހެއްޓީއެވެ. އޭނާ ގާތްގަނޑަކަށް ހަތަރުފޫޓުހާތަނަށް އެތަނަށް އަޑިއަށްދިޔައެވެ.</p>

  <p class="right">އިންޖިނޭރުން ގަދައަޅައި ބުނަމުންގެންދިޔައީ، އެތަނުގައިހުރި ރުއްގަސްފަދަ އެއްޗެހި، ވީއެންމެރަނގަޅަކަށް ނަގައި، ކަށިވެލިއަޅައި އެތަން ފުރާލަންވާނެކަމަށެވެ. ނަސީބަކުން ހުޅުލޭގެ އުތުރުފަރާތުގައި ކަށިވެލިއަރާދިމާއެއް އޮވެއެވެ. އަޅުގަނޑުމެންރޭވީ މަސައްކަތުމީހުން ބޭނުންކޮށްގެން މަށަންދަތިން ގަހުގެ މޫފަދަތަކެއްޗާއި އެނޫންވެސް އެފަދަތަކެތި ކުޅިއާއިދިމާއިންނަގައި ސާފުކުރުމަށެވެ.</p>

  <p class="right">ދުވަހުގެމަސައްކަތްނިންމުމަށްފަހު، ހިލޭސާބަހަށް މަސައްކަތްކުރާމީހުން 25 ޓްރެކްޓަރފުރެންދެން (އެންމެ ގިނައިން ކުރެވެންއޮތް ޢަދަދު) ކަށިވެލިގެންގޮސް އެފެންގަނޑު އޮތްތަނަށް އަޅައި ފުރަންފަށައިފިއެވެ.</p>

  <p class="right">އެތައްދުވަހެއްވަންދެން މިމަސައްކަތް ދެމިގެންދިޔައެވެ. ހިލޭސާބަހަށް މަސައްކަތްކުރާ މީހުންނަށް މިކިސަޑު ފެންގަނޑާއި ހަމައަށް އާދެވުނުއިރު، ފަސްގަނޑު ވަނީ ފެންގަނޑަށްވުރެ އުސްކުރެވިފައެވެ.</p>

  <p class="right">ހުޅުލެ ކައިރީގައިއޮތް ގާދޫކިޔާ ކުޑަކުޑަރަށެއްވަނީ، އެރަށާހުޅުލެއާ ދެމެދުއޮތްމޫދު ހިއްކައިގެން ހުޅުލެއާގުޅާފައެވެ. އޭގެ 40 އަހަރުފަހުން އުފެއްދި ހުޅުމާލޭގެ ޕްރޯޓޯޓައިޕްއަކަށް ނުވަތަ ނަމޫނާއަކަށް މިމަސައްކަތް ބެލިދާނެއެވެ.</p>

  <p class="right">އަޅުގަނޑުމެންނަށްހޯދުނު ނުވަތަ ލިބުނުތަކެތި ބޭނުންކޮށްގެން، ކޮންޓްރޯލް ޓަވަރެއްހެދީމެވެ. ދެއަހަރުދުވަސްފަހުން، މަޝްރޫޢުނިމި 12 އޭޕްރީލް 1966 ގައި އެއަރޕޯރޓްހުޅުވިއްޖެއެވެ. ފުރަތަމަ ކޮމާރޝަލްބޯޓަކަށް އެތާނގައި ޖެއްސީ އެވްރޯ މަތިންދާބޯޓެކެވެ.</p>

  <p class="right">އަޅުގަނޑުމެން އެއިރުއެޅި ބިޓުމިން ބޭނުންކޮށްގެން 15އަހަރުދުވަސްވަންދެން އެއަރޕޯރޓް ބޭނުންކުރިއެވެ. 1966އިން 1981އަށް، ކޮންމެދުވަހަކު އިންޑިއަން އެއަރލައިންސްގެ ބޯއިންގ 737ގެ ދެފްލައިޓްއާއި، ޤަވާޢިދުން އެއަރ ސިލޯނުގެ އެވްރޯ ފްލައިޓްތަކާއި، ސްރީލަންކާ އެއަރފޯސް އާއި އެއަރ މޯލްޑިވްސްގެ ކޮންވެޔަރ މަތިންދާބޯޓު އެއަރޕޯރޓް ބޭނުންކުރިއެވެ.</p>

  <p class="right">މިނިވަންކަންހޯދުމުގެ ޙަރަކާތުގެތެރޭގައި، އެއަރޕޯރޓްހެދުމުގެ މަސައްކަތްފެށިގެން ކުރިއަށްދަނިކޮށް، ބޯރާ ވިޔަފާރިވެރިންގެ މަސްއަލާތައް ފެންމަތިވިއެވެ. އަޅުގަނޑުމެންގެ ޒަމާންވީ މިތުރު (ނުވަތަ ހަތުރު) އާރތިންގޓަން ޑޭވީ އެއިރުވެސް މަޝްވަރާތަކުގައި ބައިވެރިވެއެވެ. އޭނާ ރާއްޖޭގައި ނެތްނަމަވެސް އޭނާއަކީ ދިވެހިރާއްޖެއަށް ކަނޑައަޅާފައިހުންނަ އިނގިރޭސި ރެޕްރެޒެންޓޭޓިވްއެވެ.</p>

  <p class="right">1960 ވަނައަހަރު ގަން ކުއްޔަށްދިނުމާއިބެހޭ ވާހަކަތަކުގައިވެސް މިނިވަންކަމާއިބެހޭ މަޢުޟޫޢު ހިމެނިފައިވެއެވެ. އިނގިރޭސިވިލާތުގެ ކޮމަންވެލްތްގެގުޅުމާއިބެހޭ ވަޒީރު، ޑަންކަން ސޭންޑްޒް 1963 ވަނައަހަރު މާލެއަށްވަޑައިގެން ދެއްކެވިވާހަކަތައްއޮތީ، މަޝްވަރާކޮށްގެން މިނިވަންކަމަށް މަގުފަހިވާގޮތަށެވެ. މިއީ، 1887 ވަނައަހަރު ދިވެހިރާއްޖެއަކީ އިނގިރޭސީންގެ ޙިމާޔަތްލިބިފައިވާ ދައުލަތެއްގެގޮތުގައި ހަމަޖެހުނު އެއްބަސްވުމާއި ގުޅިގެންނެވެ.</p>

  <p class="right">ދިވެހިރާއްޖެއަކީ ނަމުގައި ރަސްކަމެއް އެއިރުއޮތްޤައުމެއް ކަމުގައިވީނަމަވެސް، 1964 ވަނައަހަރު، ޤާނޫނުއަސާސީއަށް ގެނެވުނުބަދަލަކާއި ގުޅިގެން، ދައުލަތުގެ ހުރިހާބާރެއްވަނީ ވަޒީރުލްއަޢުޒަމް އިބްރާހީމް ނާޞިރުގެ އަތްޕުޅުމަތީގައެވެ. މިނިވަންކަމާއިބެހޭ އެންމެފަހުގެ އެއްބަސްވުމުގައި ސޮއިކުރެއްވީ ކޮޅުނބުގައި، ވަޒީރުލްއަޢުޒަމް އިބްރާހީމް ނާޞިރާއި، ސިލޯނުގައި ހުންނެވި އިނގިރޭސި ހައިކޮމިޝަނަރ ސަރ މައިކަލް ވޯކަރއާއި ދެބޭފުޅުންނެވެ. މިނިވަންކަމާއި ހަމައަށް އާދެވުނީ 26 ޖުލައި 1965 ގައެވެ.</p>

  <p class="right">އެދުވަސްވަރު ޓައިމްސް އޮފް ލަންޑަން ނޫހުގައި ލިޔެފައިވެއެވެ. "މިރަށްތަކަށްވަނީ ޓެކްނިކަލްގޮތުން މިނިވަންކަންލިބިފައިކަމުގައިވީނަމަވެސް، ބައިބައިވެފައިވާ މިދައުލަތަކީ އެއްވެސްއިރެއްގައި އިނގިރޭސީންގެ ބާރުގެދަށުގައި އޮތްތަނަކަށްނުވާތީ، މިޤައުމުން ކޮމަންވެލްތުގެ ނުވަތަ އެކުވެރި ދައުލަތްތަކުގެ(އ.ދ.ގެ) މެންބަރަކަށްވާން އެދޭނެކަމަކަށް ހިއެއްނުވެއެވެ." އޭގެ ދުވަސްކޮޅެއްފަހުން ދިވެހިރާއްޖެ، އެކުވެރި ދައުލަތްތަކުގެ(އ.ދ.ގެ) މެމްބަރަކަށްވެ، މީގެސަބަބުން އެހެން ކުދިޤައުމުތަކަށްވެސް މެންބަރުކަންހޯދުމުގެ މަގުފަހިވިއެވެ.</p>

  <p class="right"> </p>
</body>
</html>
