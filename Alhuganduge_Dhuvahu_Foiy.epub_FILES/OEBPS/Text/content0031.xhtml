<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_30"></h1>

  <p class="right1">ނާޞިރުގެ ވަޒީރުލްއަޢުޒަމްކަމުގެ ކުރީކޮޅުގައި، އަޅުގަނޑާއި ދެކަމެއް ޙަވާލުކުރެއްވިއެވެ. އެދެކަމުގެވާހަކަ މިތާނގައި ލިޔުނުކަމުގައި ވީނަމަވެސް، އަޅުގަނޑު އެތާރީޚްތަކެއް ހަނދާނެއްނެތެވެ. ނާޞިރު އަމިއްލައަތްޕުޅުން ކަންތައްތައް ކުރެއްވުމުގައި ތަފްޞީލަށް ބައްލަވާވަރާއި، ދިވެހިންގެޙާލަތު ރަނގަޅުކުރެއްވުމަށް އާޚިޔާލުތައް ބޭނުންކުރައްވައިގެން ކަންތައްތައް ކުރެއްވުމަށް ބެހެއްޓެވި ޝައުޤުވެރިކަން މިކަމުންދޭހަވާނެއެވެ.</p>

  <p class="right">ފުރަތަމަކަމަކީ ކެނެޑާގެ ކުންފުންޏަކުން އިހިނަގައިގެން ސިލޯނު މެދުވެރިކޮށް ރަނގަޅު ރޭވުމެއްގެދަށުން އެ ޔޫރަޕަށްބޭރުކުރުމަށް ދިވެހިސަރުކާރަށް ހުށަހެޅި މަޝްރޫޢެކެވެ.</p>

  <p class="right">އަޅުގަނޑަށްއެންގެވީ އެމީހުންނާއި ވާހަކަދައްކައިގެން އިންސާފުވެރިގޮތަކަށް އެކަންގެންދިއުމަށެވެ. މިކަންކުރުމުގައި ދިވެހިރާއްޖޭގެ މަސްވެރިކަން ޙިމާޔަތްކުރުމަށާއި ތިލަހިސާބުތަކުގައިއުޅޭ މަސްތަކަށް އުނދަގުލެއްނުވާނެގޮތަކާއިމެދު ޚާއްޞަ ސަމާލުކަމެއްދިނުމަށްއެންގެވިއެވެ. ސަބަބަކީ ދިވެހިމަސްވެރިން ދޮށީގެމަސްވެރިކަންކުރުމުގައި، އެމަށް ރެހި ބޭނުންކުރާތީއެވެ.</p>

  <p class="right">ދެފަރާތުން ވާހަކަދެއްކުމަށްފަހު، ދިވެހިސަރުކާރަށް ކުރިއަށް ފައިސާދީ، އެއްބަސްވުމެއްގައި ސޮއިކުރިއެވެ. ކެނެޑާގެ އިންވެސްޓަރުން، ކެނެޑާއާއި ސްރީލަންކާގެ ތަޖްރިބާކާރުން ފޮނުވިއެވެ. މީގެތެރޭގައި ސްރީލަންކާގެ މަޝްހޫރު، އަދި އިޙްތިރާމްލިބިގެންވާ ފީނުންތެރިޔާ ރޮޑްނީ ޖޮންކްލާސް ހިމެނުނެވެ. ކެނެޑާއާއި ސްރީލަންކާގެމީހުންގެ ދެމެދުގައި މަސްއަލަޖެހިގެން މަޝްރޫޢު ހުއްޓުމަކަށްއައީއެވެ.</p>

  <p class="right">ދެވަނަމަޝްރޫއު މާކާމިޔާބެވެ. ނިޔުޔޯރކްގައިތިބި ޔަހޫދީދެބެން، މެންފްރެޑް ލީމަން އާއި އެރިކް ލީމަންގެ އިންޓަރ ގަވަރންމެންޓް ފިލޭޓަލިކް އޭޖަންސީ (އައި.ޖީ.ޕީ.އޭ.) ގެފަރާތުން ދިވެހިސަރުކާރަށް ސިޓީއެއްލިއުނެވެ. ދިވެހިރާއްޖެ ފިޔަވައި ދުނިޔޭގެ އެހެންހުރިހާޤައުމެއްގައި ދިވެހިރާއްޖޭގެ ސްޓޭމްޕް ވިއްކުމަށްއެދިގެންނެވެ.</p>

  <p class="right">އެމީހުންގެ މިއެދުމުގެފަހަތުގައިވާ ސަބަބުހޯދުމުންއެނގުނީ، ދުނިޔޭގެ އެކިތަންތާގައި ހޮބީއެއްގެގޮތުގައި ސްޓޭމްޕް އެއްކުރުމުގެ ބޭނުން އިތުރުވަމުންދާކަމެވެ. އިސްތިއުމާރީ ބާރުތަކުގެދަށުން ވަރަށްގިނަޤައުމުތައް މިނިވަންވަމުންދިއުމާއެކު، ސީދާ އެޤައުމުތަކުން ސްޓޭމްޕް ނެރެންފަށާތީއެވެ.</p>

  <p class="right">މީގެ ގިނަސްޓޭމްޕްތަކަކީ މިނިވަންކަންލިބުން ފާހަގަކުރުމުގެގޮތުން ތައްޔާރުކޮށްފައިވާ ސްޓޭމްޕްއެވެ. ބައެއްސްޓޭމްޕްއަކީ ކަނޑައެޅިގެން ވަކިކަމެއް ރަމްޒުކޮށްދޭ ތަކެއްޗެވެ. ބައެއްސްޓޭމްޕްތަކަކީ ވަކިޝިއާރުތަކެއްހިމެނޭ ސްޓޭމްޕްއެވެ. އަދި ވަކިމުނާސަބާތައް ފާހަގަކުރުމުގެގޮތުންވެސް ސްޓޭމްޕްހަދާފައިވެއެވެ. ސްޓޭމްޕް އެއްކުރުމަށްބޭނުންވާމީހުންނަށް އަމާޒުކޮށް ސްޓޭމްޕްވިއްކުމަކީ ވަރަށްރަނގަޅު ވިޔަފާރިއަކަށް އޮތީވެފައެވެ. އަދި ލީމަން ބްރަދަރޒްގެ އިންޓަރ ގަވަރންމެންޓަލް ފިލޭޓަލިކް އޭޖަންސީއަކީ ވަރަށްގިނަ ޤައުމުތަކުގެ ސްޓޭމްޕްނެރުން ކޮންޓްރޯލްކުރާބައެކެވެ. މިކަމުގައި ދިވެހިރާއްޖޭގެ ނަސީބުހުރިގޮތެއް ބަލައިލުމަށްނިންމުނެވެ.</p>

  <p class="right">ދިވެހިރާއްޖެއަކީ އެއިރުވެސް ނަމެއްގައި އިނގިރޭސީންގެޙިމާޔަތުގެ (އިސްތިއުމްރީނިޒާމުގެ އެންމެތިރީހަރުފަތް) ދަށުގައިވާ ޤައުމަކަށްވާތީ، އިނގިރޭސީންގެ ހުއްދައާއިނުލައި އެއްވެސް ދިފާޢީ ނުވަތަ ޚާރިޖީކަމެއް ޢާއްމުކޮށް ނުހިންގެއެވެ. ދިފާއީ އަދި ޚާރިޖީކަންކަން އޮންނަނީ އިނގިރޭސީންގެ އަތްމަތީއެވެ. މިއިން އެއްވެސްކަމަކަށް ނުބަލައި، ލީމަން ދެބެއިންގެގާތުގައި އަޅުގަނޑުމެންނާއި ބައްދަލުކުރުމަށް ރެޕްރެޒެންޓޭޓިވް އެއް ފޮނުވުމަށްބުނުމުން، މިސްޓަރ މެންފްރެޑް ލީމަން، ވައިގެމަގުން ކޮޅުނބަށްއައެވެ.</p>

  <p class="right">އޭނާއާއި ވާހަކަދެއްކުމަށް އަޅުނގަޑު ޢައްޔަންކުރެއްވިއެވެ. ވާހަކަތައް ކުރިއަށްގެންދިޔައީ ދިވެހިރާއްޖޭގެ ސަފީރުއޮފީސް މެދުވެރިކުރައްވައި ވަޔަރލެސް މެސެޖްގެ ޒަރީޢާއިން ވަޒީރުލްއަޢުޒަމް ނާޞިރުގެ ލަފާފުޅާއިއެކުގައެވެ. ވަރަށްއަވަހަށް ވާހަކަނިމި، އެއްބަސްވުމެއްގައިސޮއިކޮށް މަސައްކަތްހިނގައިގެންފިއެވެ.</p>

  <p class="right">ވަރަށްކުލަގަދަ އަދި ރީތިކޮށްޑިޒައިންކޮށްފައިވާ އަށެއްކަ ނުވަތަ ބާރަވަރަކަށް އިޝޫ ފުރަތަމަ ދެތިންއަހަރުގެތެރޭގައި ދިވެހިރާއްޖެއިންނެރުނެވެ. އެއީ ބައިނަލްއަޤްވާމީ ކަންތައްތައްފާހަގަކުރުމަށް ނެރެވުނު ސްޓޭމްޕްތަކެކެވެ.</p>

  <p class="right">މިއީސްޓޭމްޕް އެއްކުރާ ބޭރުޤައުމުތަކުގެ މީހުންނަށް އާއެއްޗަކަށްވިއެވެ. ނަތީޖާއަކަށްވީ ސްޓޭމްޕް އެއްކުރާމީހުންގެތެރޭގައި، ދިވެހިރާއްޖޭގެ ސްޓޭމްޕްތައް މަޤްބޫލުވެގެންދިޔުމެވެ. މިކަމުން އަޅުގަނޑުމެންނަށް އެކަށީގެންވާވަރެއްގެ ބޭރުފައިސާގެ އާމްދަނީއެއްލިބުނެވެ. އަދި ފަރސްޓްޑޭ ކަވަރާއި، ބައިނަލްއަޤްވާމީގޮތުން ފާހަގަކުރެވޭ މުނާސަބާތަކާއި، ތާރީޚީޙާދިސާތައް ރަމްޒުކޮށްދޭ ސްޓޭމްޕްތައް ނެރެވުނެވެ.</p>

  <p class="right">އައި.ޖީ.ޕީ.އޭ.އާއިއެކު ސޮއިކުރެވުނު އެއްބަސްވުން އަދިވެސް ނުހުއްޓި ކުރިއަށްއެބަދެއެވެ. ނަމަވެސް އެއްބަސްވުމުގެ ބައެއްމާއްދާތަކަށް ކޮންމެވެސްވަރެއްގެ ބަދަލުތަކެއްގެނެވިފައި ހުރެދާނެއެވެ.</p>

  <p class="right">މިވާހަކަތަކުގައި، އެއިރު އެކަން ދޭހަނުވިނަމަވެސް، ތަންކޮޅެއް ލުއިކޮށް ދިޔަކަމެއްހިނގިއެވެ. މެންފްރެޑް ލީމަން ކޮޅުނބަށް އައިސްހުރީ ގްރޭންޑް އޯރިއެންޓަލް ހޮޓެލްގައެވެ. އަނެއްދުވަހަކީ ހުކުރުދުވަހަށްވެފައި ދިވެހީން މަސައްކަތްނުކުރާދުވަހެއް ކަމުގައި ވީނަމަވެސް، ލީމަންއަކީ ވަރަށްއަވަދިނެތިއުޅޭމީހެއް ކަމަށްވާތީ، ވީހާއަވަހަކަށް އޭނާ ކަންތައްތައްނިންމުމަށް ބޭނުންވާތީ، އަޅުގަނޑު އޭނާއާއިއެކު ހުކުރުދުވަހު ވާހަކަތައް ކުރިއަށްގެންދަން ފަށައިފީމެވެ.</p>

  <p class="right">އޭނާއާއިއެއްބަސްވެ އަދި އަނެއްދުވަހު "އެންމެ ރަނގަޅު، އަހަރެމެންގެވާހަކަތައް މާދަމާ ކުރިއަށްގެންދާނީ" ކަމަށްބުނީމެވެ. އޭނާ މަޢާފާއިއެކުބުނީ ހޮނިހިރުދުވަހު އޭނާއަކަށް އަޅުގަނޑާއި ބައްދަލެއްނުކުރެވޭނެކަމަށެވެ. އެހެންކަމުން އަޅުގަނޑުމެންގެ ވާހަކަތައްނިންމާލެވުނީ ސިލޯނުގައި ބަންދުދުވަހެއްކަމަށްވާ އާދީއްތަދުވަހުއެވެ. އަޅުގަނޑަށް ފަހުންއެނގުނުގޮތުގައި، ހޮނިހިރުދުވަހަކީ ޔަހޫދީންގެ "ސަބަތު" (ދީނީގޮތުން މުހިންމު) ދުވަސްކަމުން، އެދުވަހު އޭނާ ވާހަކަތައް ކުރިއަށްނުގެންދިޔައީއެވެ.</p>

  <p class="right">ވަޒީރުލްއަޢުޒަމް އިބްރާހީމް ނާޞިރަކީ ވަރަށް ތޫނުބޭފުޅެކެވެ. އަދި ވަރަށްމޮޅު ޓެކްނިކަލް ވިސްނުންފުޅެއް ގެންގުޅުއްވާ ބޭފުޅެއްމެއެވެ. ވަރަށްގިނަވަޤުތު އެމަނިކުފާނު ހޭދަކުރައްވަނީ "މެކޭނިކަލް އަދި ކަރަންޓް ސާމާނާއި ކުޅުއްވުމުގަ" އެވެ. ވަޒީރުލްއަޢުޒަމްގެ ދައުރުގެ ކުރީކޮޅު އެމަނިކުފާނު އުޅުއްވީ އަތިރީމާފަންނުގޭގައެވެ. އެގޭގެ ބިއްދޮށުފަރާތުގައި އޮންނަ ފެންޑާއެއް އެމަނިކުފާނު ބޭނުންފުޅުކުރެއްވީ "ވަރކްޝޮޕް" އަކަށެވެ.</p>

  <p class="right">އަޅުގަނޑުމެންގެ އެއްވެސް މުވާޞަލާތީއެއްޗެއް އެއްލާލަންޖެހިއްޖެނަމަ އެއެއްޗެއް ދިވެހިރާއްޖެއަށް ފޮނުވުމަށް ނާޞިރު އަންގަވާފައިވާ ދާއިމީދެންނެވުމެއް އޮވެއެވެ. މިއީ އަޅުގަނޑުމެންގެ ބޯޓުފަހަރަށް ވަރަށްބޮޑު ނަސީބެކެވެ. ސަބަބަކީ އަޅުގަނޑުމެން ގެންގުޅޭ އެއްވެސް މުވާޞަލާތީއެއްޗަކީ ކޮޅުނބަށް ނުވަތަ އިންޑިޔާއަށް ދޫކޮށްލެވޭ ނުވަތަ އެއްލާލެވޭ އެއްޗެއްނޫނެވެ. އެދުވަސްވަރު އަޅުގަނޑުމެން ދޫކޮށްލަންޖެހެނީ، ފުލްމާރ ޓްރާންސްމިޓަރއާއި ގާރޑިއަން ރިސީވަރގެ މައްޗަށްއެކުލެވޭ ފުލްމާރ ރޭޑިއޯ ޓެލެފޯނީ ސާމާނެވެ.</p>

  <p class="right">1962 ވަނައަހަރު މިދެންނެވި ސާމާނާއި ޓްރާންސްމިޓަރ އާއި ރިސީވަރ، ސަރުކާރުގެ މުވާޞަލަތާއިބެހޭއޮފީސް ކަމުގައިވާ ވަޔަރލެސްއޮފީހުން މިދެންނެވި "ވަރކްޝޮޕް" އަށް ގެންދެވުނެވެ.</p>

  <p class="right">ނާޞިރުގެ އެހީތެރިއަކަށް ހުންނެވީ މައިޒާން އަޙްމަދު މަނިކެވެ. ބޭނުންނުކޮށްހުރި ވެސްޓްރެކްސް ޓްރާންސްމިޓަރއެއް (ޓެލެކްސްއިންގުޅުމަށް އެތެރެކޮށްފައިވާ) މި"ވަރކްޝޮޕް"އަށް ތަޢާރަފްކުރެވުނެވެ. އެއީ ބްރޯޑްކާސްޓްކުރާ ޓްރާންސްމިޓަރއަކަށް ބަދަލުކުރުމަށެވެ. ނ.ތ.އަޙްމަދު ދީދީ މިތާނގެ އިތުރުއެހީތެރިއެއްގެގޮތުގައި ފަހުންހިމެނިވަޑައިގަތެވެ.</p>

  <p class="right">މިދެއެހީތެރިން "މެކެނިކުންނާއި އިންޖިނޭރުން" ގެގޮތުގައި ބައްލަވައިގެން، ނާޞިރު މަސައްކަތްޕުޅު ކުރައްވަމުންގެންދެވީ ވަރކްޝޮޕްގައި މިސާމަނު އެކިގޮތްގޮތަށްބައްލަވައި ބަދަލުކުރައްވައިގެން، އަޑުފޮނުވައިދޭ އެއްޗަކަށް ބަދަލުކުރައްވާށެވެ. އެމަނިކުފާނުގެ ފެންޑާއިން، ނާޞިރު ސީދާ ބޭނުންފުޅުކުރެއްވުމަށްޓަކައި، ނުވަތަ މާލޭގެ ވަޔަރލެސްއޮފީސް މެދުވެރިކޮށް ކޮޅުނބާގުޅޭނެ ވަޔަރލެސް ޓްރާންސްމިޓަރެއް ހުރެއެވެ.</p>

  <p class="right">އަތިރީމާފަންނުގޭގެ ފެންޑާއިން ނާޞިރާ ބައްދަލުކުރަމަށް އަޅުގަނޑަށްވަނީ އާދަވެފައެވެ. ކުރިންދެންނެވި ޓްރާންސްމިޓަރގެ މަސައްކަތްޕުޅު ކުރެއްވުމުގައި، އެމަނިކުފާނުގެ ދެއެހީތެރީންނާއިއެކު ވަރަށް އަވަދިނެތި އުޅުއްވަނިކޮށް އަޅުގަނޑު އެއްފަހަރަކުދިޔައީމެވެ. ހިނިފުޅުވަޑުއްވާލައްވާފައި ނާޞިރުވިދާޅުވީ، އެމަނިކުފާނު މިއުޅުއްވަނީ މިޓްރާންސްމިޓަރު އަޑުފޮނުވައިދޭ އެއްޗަކަށް ބަދަލުކުރައްވައި، މިއުޒިކާއި ވާހަކަދައްކާއަޑު ރޭޑިޔޯއިންފޮނުއްވުމަށެވެ. އެމަނިކުފާނު އެކަންކާމިޔާބުކުރެއްވިއެވެ. ފަހުން އެ ސެޓް މަސައްކަތްކުރާތަން އަޅުގަނޑުދުށީމެވެ.</p>

  <p class="right">އޭގެ ދެތިންހަފްތާއެއްހާދުވަސްފަހުން އަޅުގަނޑު އެމަނިކުފާނުގެ އަރިހަށް ޒިޔާރަތްކުރީމެވެ. ޝޯރޓް ވޭވް އަދި މީޑިއަމް ވޭވް ފްރީކުއަންސީގައި ރަނގަޅަށް ރޭޑިޔޯއިން ޓްރާންސްމިޓްކުރަން ފެށުމާއިމެދު މަޝްވަރާކުރެވުނެވެ. ނާޞިރު ބޭނުންފުޅުވަނީ މުޅި ދިވެހިރާއްޖޭގެ ހުރިހާ ކަންކޮޅުތަކަށް އަޑުފޮނުވޭވަރުގެ އަޞްލު ޓްރާންސްމިޓަރެއް އެތެރެކުރައްވަންނުވަތަ ހައްދަވާށެވެ. އަޅުގަނޑުމެން ދައްކަމުން ގެންދިޔައީ، 300 ނޯޓިކަލް މޭލުގެ ރޭޑިއަސްއެއްގެ ދުރުމިނުގެވާހަކައެވެ. ނަސީބަކުން ދިވެހިރާއްޖޭގެ ރަށްތައް ހުންނަނީ އެހެންޤައުމުތަކާއިޚިލާފަށް ފަރުބަދަނެތި، އެއްއުސްމިނެއްގައެވެ.</p>

  <p class="right">މިމަސައްކަތް ކުރުމަށްޓަކައި ރޭޑިއޯގެ މަސައްކަތްދަންނަ ރަނގަޅު ޓެކްނިކަލްއިންޖިނޭރަކާއި ވަރކްޝޮޕެއްހެދުމަށް ބޭނުންވާނެ ސާމާނު ގެނައުމުގެވާހަކަވެސް ދެކެވުނެވެ. ނާޞިރު އަޅުގަނޑާއި މިވަޒީފާހަވާލުކުރެއްވުމުން މިމަޝްރޫޢުއާއިގެން ކުރިއަށްދާންފަށައިފީމެވެ.</p>

  <p class="right">އިނގިރޭސިވިލާތުގެ މާރކޯނީ މެރިންގެ ކޮޅުނބުގައިހުންނަ އޭޖަންޓްކަންކުރަނީ ކުއީންސް ރޭޑިޔޯއިންނެވެ. އެމް.އެސް.އެލް.ގައި ފުރަތަމަގެންގުޅުނު ފްލީޓްގައިހުރީ މާރކޯނީ ރޭޑީޔޯސާމާނެވެ. 1950 އާއި 1960 ގެއަހަރުތަކުގައި އެންމެކުރިއަރާފައިވަނީ އޯޝަންސްޕޭން 7 ގެ ޓްރާންސްމިޓަރއާއި އެޓްލާންޓާ ރިސީވަރއާއިއެކުގައި ބޭނުންކުރުމެވެ. މިސާމާނަކީ އައި.ޓީ.ޔޫ.އިން ކަނޑުމަތީގެ ވަޔަރލެސް ޓްރާންސްމިޝަންއަށް ބޭނުންކުރުމަށް ހުއްދަދީފައިވާ ތަކެއްޗެކެވެ.</p>

  <p class="right">ކޮޅުނބު އޭޖަންޓްގެގާތުގައި މަސައްކަތްކުރާ ކުއިންޓަން ވިކްރަމަސިންގހަ ކިޔާ ޗީފް އިންޖިނޭރެއް ހުއްޓެވެ. އޭނާއަކީ އަޅުގަނޑު ކޮންމެވެސްވަރަކަށް ދަންނަމީހެކެވެ. އެއީ އައި.އެމް.އޯ.ގެ ފަރާތުން ހުއްދަދޫކޮށްފައިވާ ގޮތުގެމަތީން އަޅުގަނޑުމެންގެ ކަނޑުމަތީގައި ބޭނުންކުރާ ރޭޑިޔޯސާމާނު ސަރވިސްކޮށްދެނީ ކުއީންސްއިން ކަމަށްވާތީއެވެ. އަޅުގަނޑަށް އެނގިފައިވާގޮތުގައި، މީނާއަކީ ވަޒީފާއާއިމެދު ވަރަށްފޫހިވެފައިހުރި، އެހާމެތޫނު އަދި މަޢުލޫމާތުމުއްސަނދި ރޭޑިޔޯއިންޖިނޭރެކެވެ. ދިވެހިރާއްޖޭގައި ރޭޑިޔޯއިން އަޑުފޮނުވުމުގެނިޒާމެއް ޤާއިމްކުރުމާއި ބެހޭގޮތުން އޭނާދެކޭގޮތާއި، އަދި އެފަދަކަމެއްކުރުމުގައި ބައިވެރިވުމުގެ ޝައުޤުވެރިކަންހުރިތޯ، އޭނާގެގާތުން އަޅުގަނޑު އޮޅުންފިލުވީމެވެ. އޭނާ އެކަމަށްޝައުޤުވެރިވެ ކުރިއަށްދިއުމަށް ހުރީތައްޔާރަށެވެ.</p>

  <p class="right">އަޅުގަނޑު ވަރަށްޖޯޝާއިއެކު މާލެގޮސް، ނާޞިރުގެއަރިހުގައި މިމައުޟޫއާއިބެހޭގޮތުން ވާހަކަދެއްކީމެވެ. ވިކްރަމަސިންގހަ މާލެއަށްއައުމަށް ދައުވަތުދެވުނެވެ. އޭނާއައީ ގޭގައިހަދާފައިވާ ކުޑަޓްރާންސްމިޓަރއެއް ހިފައިގެންނެވެ. ނާޞިރުގެ "ވަރކްޝޮޕް" ގައި މިޓްރާންސްމިޓަރ ބޭނުންފުޅުކުރެއްވިއެވެ.</p>

  <p class="right">ނާޞިރު ހިތްޕުޅުހަމަޖެހޭވަރަށް ޓެސްޓްކޮށްނިމުމުން 12 މާރޗް 1964 ގައި ދިވެހިރާއްޖޭގައި ފުރަތަމަފަހަރަށް މާލޭ ސިނަކޯރޭޑިޔޯ ފަށައިގެން، 90 މީޓަރ ބޭނޑްގައި މިޔުޒިކާއި އަޑު ދުރަށްފޮނުވަންފެށިއެވެ. ސިގްނަލް ލިބެނީ، މޫސުން ހުންނަގޮތެއްގެ މައްޗަށްބިނާކޮށް، 70 އިން ފެށިގެން 100 މޭލުގެ ދުރުމިނަށެވެ.</p>

  <p class="right">އެންމެފުރަތަމަ މިކަމާއިބެހޭ ހުރިހާސާމާނެއް ބެހެއްޓިފައިވަނީ ފެންޑާމަތީ "ވަރކްޝޮޕް"ގައެވެ. ނާޞިރުގެ އެހީތެރީންގެ ޓީމަށް "އިންޖިނޭރުންނާއި މެކެނިކުން" ޝަބްނަމީ އިސްމާޢީލް ދީދީ، ޢަބްދުﷲ ޚަލީލް، ކޮނޑޭ ޢަލީމަނިކު އަދި ޢަބްދުﷲ ޒުބައިރު އިތުރުކުރެއްވިއެވެ.</p>

  <p class="right">ޓްރާންސްމިޝަންގެ ކަންތައްކުރުމުގައި ބޭނުންކުރާއެއްޗެހީގެ ފެންވަރުރަނގަޅުކުރުމަށްޓަކައި، ނާޞިރު ބޭނުންފުޅުވީ ވިކްރަމަސިންގހަ ދާއިމީކޮށްހުންނަ އިންޖިނޭރެއްގެގޮތުގައި މާލޭގައިހުންނާށެވެ. އަޅުގަނޑު ވަރަށްތަފްޞީލުކޮށް ތިރީގައިމިވާ ގޮތުގެމަތިން އޭނާއަށް މިޚިޔާފުޅުތައް ކިޔައިދިނީމެވެ.</p>

  <p class="right">ރޭޑިޔޯ ޓްރާންސްމިޝަންއެއް ހަދައި/ފެބްރިކޭޓްކޮށް، އައި.ޓީ.ޔޫ.އިން މިސަރަޙައްދަށް ހުއްދަދޫކޮށްފައިވާ އެމް.ޑަބްލިޔު./އެޗް.އެފް.ފްރީކުއަންސީ ބޭންޑްގައި މަސައްކަތްކުރާގޮތަށްހެދުން. މިޓްރާންސްމިޓަރއަކީ މުޅިދިވެހިރާއްޖޭގެ އިތުރަށް، ސްރީލަންކާއާއި ދެކުނުއިންޑިޔާއަށްވެސް އަޑުފޮނުވޭވަރުގެ އެއްޗަކަށްހެދުން.</p>

  <p class="right">ދިވެހިސަރުކާރުން އޭނާއަށް ވަޒީފާދެއްވާނެއެވެ. މާލޭގައިހުރުމާއި، ދިރިއުޅުމަށް އެލަވަންސްއަކާއި މުސާރަދެއްވާނެއެވެ. މަސައްކަތްކުރާތަނަކީ އަތިރީމާފަންނުގެއެވެ. އެތާނގައި މިހާރުތިބިމުވައްޒަފުންގެ އެހީތެރިކަންލިބޭނެއެވެ. އޭނާގެ އަމިއްލަ ޓެކްނިކަލްއެހީތެރިއެއް ސްރީލަންކާއިން ގެނައުމަށް އޭނާއެދުނެވެ. މީގެއިތުރުން މީނާގެއަންހެނުން މީނާގެގާތަށް މާލެއަށް ގެނެސްދިނުމުގެ އިންތިޒާމް ހަމަޖައްސައިދިނުމަށްވެސްއެދުނެވެ.</p>

  <p class="right">މިއީ މީނާ ދިވެހިރާއްޖޭގައި ހުރެގެން އަޅުގަނޑުމެންގެ މަސައްކަތް ކޮށްދިނުމަށްޓަކައި ރަނގަޅުހުށަހެޅުންތަކެކެވެ. އޭނާއަކީ ސިލޯނުގެ މުވާޞަލާތީ އަދި ރޭޑިޔޯ ކޮމިއުނިކޭޝަން ޑިޕާރޓްމަންޓްގައި މަސައްކަތްކޮށްފައިވާމީހެކެވެ. އަދި "ހޭމް ރޭޑިޔޯ" އަށް ވަރަށްފޯރިހުރި މީހެއްވެސްމެއެވެ. ކޮޅުނބުގެ ހޭމް ރޭޑިޔޯ ކްލަބްގެ އެންމެއިސްއެކެކެވެ. މަތީމަޤާމެއްގައި ހުރިކަމުގައިވީނަމަވެސް، އޭނާހުންނަނީ މަސައްކަތާއިދޭތެރޭ ފޫހިވެފައެވެ. އެއީ ބްރޯޑްކާސްޓިންގ ކޮމިއުނިކޭޝަންގެ ދާއިރާގައި އިތުރަށް ދިރާސާކޮށް/ތަޙްލީލްކޮށް ނުހެދޭތީއެވެ. އެއީ ސިލޯނު ބްރޯޑްކާސްޓިންގ އެކްޓްގެސަބަބުން އޮތްހުރަސްތަކެކެވެ.</p>

  <p class="right">ހުރިހާކަމެއްހަމަޖެހި ކުރުމެމޯއެއްގައި ސޮއިކުރުމަށްފަހު އޭނާ އަޅުގަނޑުމެންނާއިގުޅިއްޖެއެވެ. ބަދަލުތައްގެނެސްފައިވާ ފުލްމަރ/ގާރޑިއަން ޓްރާންސްމިޓިންގ ސާމާނު އޭނާބެލިއެވެ. އަދި އަމާޒުކޮށްފައިވާ ލަނޑުދަނޑި ޙާޞިލުކުރެވޭނެ ދިވެހިން އެބަތިބިކަން އެނާއަށްއެނގުނެވެ.</p>

  <p class="right">މިހާރުހުރިސަމާނު ބޭނުންކޮށްގެން މުޅިޤައުމަށް އަޑުނުފޮނުވޭނެތީ، ނާޞިރުގެ އެދިވަޑައިގަތުމުގެމަތިން ޔޫރަޕުން ނުވަތަ އެމެރިކާއިން އާ ނުވަތަ ބޭނުންކޮށްފައިވާ ޓްރާންސްމިޝަންސާމާނު ގަތުމަށްޓަކައި މައުލޫމާތު އަޅުގަނޑުހޯދީމެވެ. ނަމަވެސް މިސާމާނުގެ އަގުތައް ބޮޑުވެފައި، އަޅުގަނޑުމެންގެ ބަޖެޓަށްވުރެ މާމައްޗެވެ.</p>

  <p class="right">ވިކްރަމަސިންގހަ ހުށަހެޅީ އިނގިރޭސިވިލާތުގެ ޑީލަރުންއަތުން ހަނގުރާމައިގައި އިތުރުވެފައިވާ މުވާޞަލާތީ ސާމާނު ގަތުމަށެވެ. އެދުވަސްވަރު، ހަނގުރާމައިގައި އިތުރުވެފައިވާތަކެތިގަތުމަށް އެކްސްޕޯރޓް މާރުކޭޓެއްއޮތެވެ. އަޅުގަނޑަށް ފެނުނީ މިއީ ނުރަގަޅު ޚިޔާލެއްނޫންކަމަށެވެ. އެހެންކަމުން މިގޮތަށް މިކަންކުރުން ރަނގަޅުވާނެކަމަށް އަޅުގަނޑަށްފެންނަކަމަށް ދެންނެވުމުން ނާޞިރު އެކަމަށްހުއްދަދެއްވިއެވެ.</p>

  <p class="right">މާރުކޭޓުގެކަންތައްހުރިގޮތްބަލައި، ބޭނުންވާތަކެތީގެ ލިސްޓަކާއި އަގުތައްބަލާ މިކޮޅުންބަލައި ހުއްދަދިނުމަށް ހުށަހަޅަން، އަޅުގަނޑުމެންގެ އޭޖޭންޓްގެގާތަށް، އިނގިރޭސިވިލާތަށް ވިކްރަމަސިންގހަ ފޮނުވުނެވެ. އޭނާ މާރުކޭޓުތައްބެލިއެވެ. ޚާއްޞަކޮށް ލިވަރޕޫލް/ކޮވެންޓްރީ ހިސާބުގަނޑެވެ. އަދި ބޭނުންއެއްޗެހިހޮވައި، އަދި އަޅުގަނޑުމެން ބޭނުންވާއެއްޗެހި ޚިޔާރުކުރެވޭހައި ހެޔޮއަގުގައިހުރި "އުކާލާ" ސާމާނުތަކެއްލިބުނެވެ. މިތަކެތިގަނެގެން މާލެއަށް ކަނޑުމަގުން ފޮނުވާލީއެވެ.</p>

  <p class="right">ދޮޅުމަހެއް ނުވަތަ ދެމަހެއްހާދުވަސްފަހުން މިތަކެތި މާލެއަށްލިބުނެވެ. ވަރަށްފޯރިއާއިއެކު މަސައްކަތްފަށައި، ދެޓްރާންސްމިޓަރ ހަދާނިމިއްޖެއެވެ.</p>

  <p class="right">މާލޭގެ ލޮނުޒިޔާރަތްކޮޅުގައި އާރޭޑިޔޯސްޓޭޝަންއެއްހެދުނެވެ. ވަރަށްބޮޑު އޭރިއަލް ނިޒާމެއްވެސްހެދުނެވެ. ޓްރާންސްމިޓަރތައް އާސްޓޭޝަނަށް ގެންގޮސް ހަރުކުރެވުނެވެ. ޓެސްޓްތައްކުރުމަށްފަހު ޓްރާންސްމިޝަންފެށުނެވެ.</p>

  <p class="right">ދިވެހިރާއްޖެއަށާއި ދެކުނުއިންޑިޔާގެބަޔަކަށް ވަރަށްސާފުކޮށް ސިގްނަލްލިބުނެވެ. މިތަން ފަހުންބަދަލުވީ "މޯލްޑިވްސް ބްރޯޑްކާސްޓިންގ ސަރވިސަސް/ރޭޑިޔޯ މޯލްޑިވްސް – ދިވެހިރާއްޖޭގެ ޤައުމީރޭޑިޔޯ ސްޓޭޝަނަށެވެ.</p>

  <p class="right">ވިކްރަމަސިންގހަ ގިނަދުވަސްތަކެއްވަންދެން މާލޭގައި މަސައްކަތްކުރުމަށްފަހު، އޭނާގެ ޞިއްޙީޙާލުހުރިގޮތުން އެނބުރި ކޮޅުނބަށް ދިޔައީއެވެ.</p>

  <p class="right">އެއަރޕޯރޓްހެދިފަހުން (ހަވަނަ ބާބު ބައްލަވާލައްވާ) ވިކްރަމަސިންގހަ ޕްރޮޑަކްޝަން އިންޖިނޭރަކަށްހުރެގެން، ބާވެފައިހުރި ކަނޑުމަތީގެ މުވާޞަލާތީ ސާމާނާއި "އިނގިރޭސިވިލާތުންގަތް އުކާލަންވެފައިހުރިސާމާނު" ބޭނުންކޮށްގެން، ތިރީގައި މިދަންނަވާ ޓްރާންސްމިޝަން/ރިސީވިންގތަކެތިހެދިއެވެ:</p>

  <p class="right">1. ފުރަތަމަ ހުޅުލޭއެއަރޕޯޓުގެ މިޞްރާބުދައްކާ ބީކަން (ބައްތި).</p>

  <p class="right">2. ހުޅުލޭގެ ކަންޓްރޯލްޓަވަރއާއި މަތިންދާބޯޓާ މުވާޞަލާތުކުރާ އެކްވިޕްމަންޓް.</p>

  <p class="right">ސިނެކޯރޭޑިޔޯއިން ކޮންމެދުވަހަކު ހަވީރު 4.30 އިން 5.30 އަށް ސަރުކާރުގެއިޢުލާނުތައް ފޮނުވައެވެ. ވަރކްޝޮޕްގެ އިންޖިނޭރުން މިތަކެތިހެދީ ބޭނުންކޮށްފައިވާ ޕައި/އާރ.ޓީ.ސެޓް އައުޓްޕުޓް ޕަވަރ 10 ވޮޓަށް ބަދަލުތަކެއްގެނެސް.ކަނޑުމަތީގައި ޙާލުގައިޖެހުމުން ބޭނުންކުރާ 2182 ކިލޯހަރޓްޒްގެ ފްރީކުއެންސީ ބޭނުންކޮށްގެންނެވެ. ބްރޯޑްކާސްޓްތަކުގައި ހިމެނެނީ ދިވެހި އަދި އިނގިރޭސި ޚަބަރާއި، ދިވެހި، ހިންދުސްތާނު އަދި އިނގިރޭސި މިޔުޒިކެވެ.</p>

  <p class="right">1967 ވަނައަހަރާއިހަމައަށްވެސް ބްރޯޑްކާސްޓިންގ ޓްރާންސްމިޓަރއާއި އަޑު މިކްސަރފަދަ އެހެންއެއްޗެހި ހަދަމުންގެންދިޔައީ އަތިރީމާފަންނުގޭ "ވަރކްޝޮޕް"ގައެވެ. އެންޓެނާދަނޑިހަދަނީ "ކަނބުރުގޭ" ގައިހުންނަ ކަނދިލި ދޮހޮއްތުގެ ވަރކްޝޮޕްގައި އޭނާގެ ބެއްލެވުމުގެދަށުންނާއި، އިންޖީނުގޭގައިހުންނަ އެންޖިނިއަރިންގ ވަރކްޝޮޕްގައި އަޙްމަދު އާދަމުގެ ބެއްލެވުމުގެދަށުންނެވެ.</p>

  <p class="right">މިހާހިސާބަށް ދިޔައިރު، އެއަރޕޯރޓްހެދުމުގެމަސައްކަތް ފެށިފައިވާތީ އެޗް.އެފް.ނުވަތަ ވީ.އެޗް.އެފް.ސެޓާއި ބީކަން ފަދަތަކެތިވެސް ހަދަމުންގެންދިޔައީ ވިކްރަމަސިންގހައާއި އޭނާގެއެހީތެރިންގެ އެއްބާރުލުމާއިއެކު އަތިރީމާފަންނުގޭގެ "ވަރކްޝޮޕް" ގައެވެ. މީގެއިތުރަށް، "ވަޔަރލެސްއޮފީސް" (ދިވެހިރާއްޖެއާއި ދުނިޔޭގެ އެހެންޤައުމުތަކާއިގުޅައިދޭ އޮފީސް)ގެ ހުރިހާސާމާނާއި، ޓެލެފޯނު އެކްސްޗޭންޖާއި ބާއިސްކޯފްދައްކާގޭގެ ހުރިހާސާމާނެއް މަރާމާތުކުރުމުގެ މަސައްކަތް ކުރަނީވެސް މިޓީމުންނެވެ.</p>

  <p class="right">މަތިންދާބޯޓާއިގުޅުމަށް ބޭނުންކުރާ އެޗް.އެފް.ޓްރާނސްމިޓަރ އެދުވަސްވަރު ހުންނަނީ ކުރީގެ ކަސްޓަމްގެއިމާރާތް އަދިއޭރުގެ ވަޒީރުލްއަޢުޒަމްގެއޮފީހުގައި، ބަހައްޓާފައެވެ. ބީކަން ޓްރާންސްމީޓަރ ހުންނަނީ ބަނޑޭރިގޭ (އަމަން ޢާއްމު)ގައި ބަހައްޓާފައެވެ.</p>

  <p class="right">ރޭޑިޔޯޓްރާންސްމިޝަންއާއި ބެހޭގޮތުން، އާދައާއިޚިލާފްކަމެއްހިނގިއެވެ. ޕޭން އެމެރިކަން ބްރޯޑްކާސްޓިންގކިޔާ އެމެރިކާގެ ކުންފުންޏަކުން، ދެކުނުއިންޑިޔާގެ ބައެއްހިސާބުތަކަށް އޭރިއަލްއަމާޒުކޮށްގެން، އެމީހުން ދޭއެއްޗެހި ފޮނުވައިދީފާނަންތޯ އޮޅުންފިލުވުމަށް ސިޓީއެއްފޮނުވިއެވެ. ފޮނުވައިދޭންވީއެއްޗެހި ކޮންމެހަފްތާއަކުން ޕޯސްޓްމެދުވެރިކޮށް މިކޮޅަށްލިބޭގޮތަށެވެ. އެމީހުން "ބޭނުންކުރާ ވަގުތަށް" ބިނާކޮށް އެކަށީގެންވާ ރަނގަޅުއަގެއް ހުށަހެޅިއެވެ.</p>

  <p class="right">އަޅުގަނޑުމެންގެ ރޭޑިޔޯސްޓޭޝަންއަށްލިބެނީ، ބައެއްޢާންމުވިޔަފާރި އިޝްތިހާރުތަކުންވަންނަ ވަރަށްކުޑަކުޑަ އާމްދަނީއަކަށްވާތީ އެމީހުންގެހުށަހެޅުމަށް އަޅުގަނޑުމެން މަރުޙަބާކީމުއެވެ. ނާޞިރު މިކަމަށްހުއްދަދެއްވައި، މިވިޔަފާރިފެށުނީ ރޭޑިޔޯސްޓޭޝަންއަށް އަބަދުވެސް ކުރިއަށްފައިސާލިބޭގޮތަށެވެ.</p>

  <p class="right">އެތައްޒަމާނެއް ފާއިތުވީފަހުން، 1978 ވަނައަހަރު ދިވެހިރާއްޖޭގެވެރިކަމުން ނާޞިރު ވަކިވެވަޑަގެން، މައުމޫން ވެރިކަމާއި ހަވާލުވެވަޑައިގަތްފަހުން، ދިވެހިސަރުކާރަށް އެނގިވަޑައިގަތީ، މާލޭގެރޭޑިޔޯ މެދުވެރިކޮށް ދެކުނުއިންޑިޔާއަށް ޕޭން އެމެރިކާއިން ފޮނުވަމުންގެންދަނީ، ނަޞާރާދީން ފެތުރުމާއިބެހޭ އެއްޗެހިތަކެއްކަމެވެ. އެހެންކަމުން ދިވެހިސަރުކާރުން މިކަންހުއްޓުވުމަށް ނިންމަވައި، ބްރޯޑްކާސްޓް ކޮށްދިނުން ކެންސަލްކުރައްވައިފިއެވެ.</p>

  <p class="right">އަޅުގަނޑަށް އެނގިފައިވާ ގޮތުގައި، ރޭޑިޔޯސްޓޭޝަން ފެށިގެން މިހިނގައިދިޔަޒަމާނުގެތެރޭގައި، މިތަންވަނީ ވަރަށްމަތީދަރަޖައަކަށް ބޭރުގެއެހީއާއިއެކު، މައިގަނޑުގޮތެއްގައި އޮސްޓްރޭލިޔާ ސަރުކާރުގެއެހީގައި، ތަރައްޤީވެ ކުރިއަރާފައެވެ.</p>

  <p class="center1"></p>
</body>
</html>
