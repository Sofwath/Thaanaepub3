<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_48"></h1>

  <p class="right1">1970 ވަނައަހަރު ކޮޅުނބުގެ މަސްރަޙް މާރަނގަޅެއްނޫނެވެ. އެކަމުގެހެއްކަކީ ސްރީލަންކާގެސަރުކާރުގެ ފަރާތުން ގެންނަމުން ގެންދިޔަ ސޯޝަލިސްޓް ސިޔާސަތުތަކެވެ. މީގެސަބަބުން އަސަރުކުރީ ހަމައެކަނި ސްރީލަންކާގެ މީހުނަކަށްނޫނެވެ. ދިވެހީންނަށްވެސް އަސަރުކުރަމުންދިޔައެވެ. ("ސްރީލަންކާ" މިއީ 1972 ގެފަހުން ސިލޯނަށް ކިޔާނަމެވެ.) ދިވެހިސަރުކާރުގެ ފަރާތުން، އެމް.އެސް.އެލް.ގެ ކަންތައްތައްހިންގަވާޤައުމު ބަދަލުކުރެއްވުމާއި، އަދި ވިޔަފާރީގެޙަރަކާތްތައް ހިންގަވާނެތަނަކާމެދު ވިސްނާވަޑައިގަންނަވަން ފަށްޓަވައިފިއެވެ.</p>

  <p class="right">އަޅުގަނޑާބެހޭކަމެއް ހިނގީވެސް މިދުވަސްވަރުއެވެ. އަދިމިކަމަކީ އަޅުގަނޑުމެންނާއި ސިލޯނުގެސަރުކާރާއިދެމެދު އޮތްގުޅުމަށް އަންނަމުންދިޔަ ދަތިބަދަލުތައް ފާހަގަވެގެންދިޔަކަމެކެވެ.</p>

  <p class="right">އަޅުގަނޑު 1961 ވަނައަހަރުންފެށިގެން އުޅެނީ ކޮޅުނބުގައެވެ. އަދި އަޅުގަނޑު އަދާކުރާ ވަޒީފާގެސަބަބުން ވަރަށްގިނަގިނައިން ދިވެހިރާއްޖެއާއި އިންޑިޔާއާއި ދުރުއިރުމައްޗަށް ދަތުރުކުރަންޖެހެއެވެ. އެދުވަސްވަރަކީ ސްރީލަންކާގައި އުޅޭމީހުންނަށް ކްރެޑިޓްކާޑު ލިބޭޒަމާނެއްނޫނެވެ. އެހެންކަމަށްވުމާއެކު، ދަތުރުތަކުގައި ގިނައަދަދެއްގެ ނަގުދުފައިސާ ގެންގުޅުމަކީ އަޅުގަނޑުގެ އާދައެކެވެ. ބޭރުދަތުރުތަކުގެ ޚަރަދުތަކަށް ގާތްގަނޑަކަށް 5،000 އާއި 8،000 އާއި ދެމެދުގެ އަދަދެއްގެ އެމެރިކާ ޑޮލަރު އަތުގައިހުންނާނެއެވެ.</p>

  <p class="right">ޓުއަރިޒަމް ދިވެހިރާއްޖެއަށްއައުމާއި، އެމް.އެސް.އެލް.ގެ މަސައްކަތް ފުޅާވެގެންދިއުމާއި، އަދި 1973 ވަނައަހަރު ރައީސްކަމުގެމަޤާމަށް ނާޞިރު އިންތިޚާބުވެވަޑައިގަތުމާއި، މިކަންކަމާގުޅިގެން ތަކުރާރުކޮށް އެއްތަނުން އަނެއްތަނަށް އަޅުގަނޑު ދަތުރުކުރަމުން ގެންދިޔައީމެވެ. އަދި، ސަރުކާރަށް ހޯދަންޖެހޭ ތަފާތުތަކެތިގަނެ، ޢާންމުވިޔަފާރީގެ ކަންތައްތައްވެސް ހިންގަމުން ގެންދިއައިމެވެ.</p>

  <p class="right">1974 ވަނައަހަރުގެތެރޭގައި ކުރި އެއްދަތުރެއްގައި، މާލެއިން ކޮޅުނބަށް ދަތުރުކުރިއިރު، އަޅުގަނޑުގެއަތުގައި ގާތްގަނޑަކަށް 7،000 އެމެރިކާ ޑޮލަރުގެ ނަގުދުފައިސާ ހުއްޓެވެ. އަޅުގަނޑުގެއަތުގައިއޮތީ ޑިޕްލޮމެޓިކް ޕާސްޕޯރޓެކެވެ. ނަމަވެސް، އެދުވަސްވަރު ކޮންމެމީހަކުވެސް އެތައްފޯމުތަކެއް އެއަރޕޯރޓްގައި ފުރަންޖެހެއެވެ. އެއީ އެމީހެއްގެއަތުގައި ކޮޅުނބަށްގެންނަ ބޭރުފައިސާ ކަސްޓަމަށް ޑިކްލެއަރކުރާށެވެ. އަޅުގަނޑަކީ މިކަމުން އިސްތިސްނާވެފައިވާމީހެއްނޫނެވެ.</p>

  <p class="right">އަޅުގަނޑު ވަރަށްފަސޭހަކަމާއެކު ކަސްޓަމުން ނުކުމެގެންގޮސް ކޮޅުނބަށް ކާރުގައި ދުއްވާފައިދަނިކޮށް ބިރުވެރިކަމާއިއެކު، އަޅުގަނޑުގެ ހިތަށްއެރީ، މިއާދެވެނީ ކަސްޓަމަށް ފައިސާ ޑިކްލެއަރ ނުކޮށްކަމެވެ. އެއީ އަޅުގަނޑު އަތުގައިއޮތް 7،000 އެމެރިކާ ޑޮލަރެވެ. މިކަން އަޅުގަނޑުގެ ހަނދާނުން ކައްސާލީއެވެ. އެއީ ޢާންމުކޮށް ކުއްލިޚަރަދަށް އަތުގައިހުންނަ ނަގުދުފައިސާއެވެ.</p>

  <p class="right">އެދުވަސްވަރުގެ އެނުރައްކާތެރި މާޙައުލުގައި ކަސްޓަމަށް ޑިކްލެއަރނުކޮށް ފައިސާގެންގުޅުމަކީ ވަރަށްބޮޑުކުށެކެވެ. އަޅުގަނޑަށް ވިސްނާލުމަކާއިނުލައި، މިކުރެވުނު ކުށުގެސަބަބުން ވަރަށްކަންބޮޑުވެ، އަދި ވަޤުތުން މިކަން ރިޕޯރޓްކުރުމަށް އަޒުމްކަނޑައެޅީމެވެ.</p>

  <p class="right">އަޅުގަނޑާއެކު އެވަޤުތުއިނީ، އެމް.އެން.ޓީ.ސީ.ގެ ރެޕްރެޒެންޓޭޓިވް ޖޯސޮފް ވީރަކޮޑިއެވެ. ވަޒީފާގެގޮތުން، ކޮޅުނބުގެ ކަސްޓަމްގެ މުވައްޒަފުން އޭނާ ވަރަށްރަނގަޅަށްދަނެއެވެ. ކާރު އަނބުރާލުމަށްފަހު ސީދާއެއަރޕޯރޓަށްދިއުމަށް އަޅުގަނޑުއެންގީމެވެ. އަޅުގަނޑުމެން ކަސްޓަމް އޮފީހަށްގޮސް، ވެގެންއުޅޭގޮތް ކިޔައިދިނީމެވެ. އަޅުގަނޑުގެ ބަޔާނެއް ދިނުމަށް އެމީހުން އެދުނެވެ.</p>

  <p class="right">އަޅުގަނޑުގާތުގައި އެމީހުންބުނީ މިކަމާއިމެދު އެމީހުނަށް ކުރެވޭނެކަމެއްނެތްކަމަށާއި، ގޮތެއްނިންމޭނީ ހަމައެކަނި ޗީފް ކަސްޓަމް ކަލެކްޓަރ (ބެގެޖް އޮފިސް) އަށެވެ. އަޅުގަނޑު ގާތުގައިދެންބުނީ، ގަވަރނަރ ޖެނެރަލްގެގެކޮޅުގެ ކުރިމަތީގައިހުރި ކަސްޓަމްގެ މައިއޮފީހަށް ދިއުމަށެވެ.</p>

  <p class="right">ޖެހިގެންއައިދުވަހު ވީރަކޮޑިއާއި އަޖްވަދު ހާޝިމް އަޅުގަނޑާއެކުގައި ކަސްޓަމްގެ މައިއޮފީހަށްދިޔައެވެ. ކަސްޓަމްގެ ޗީފް އަޅުގަނޑާއި ބައްދަލުކޮށް ސުވާލުކުރިއެވެ. އަޅުގަނޑު ފުރިހަމައަށް ޖަވާބުދިނީމެވެ. ކަންތައްހިނގިގޮތުގެ ފުރިހަމަ ތަފްޞީލުދީ އަދި އަޅުގަނޑު ހަނދާންވިހިސާބުން އެފައިސާ ޑިކްލެއަރކުރުމަށް އެނބުރި އެއަރޕޯރޓަށްއައި ހިސާބަށެވެ.</p>

  <p class="right">އަޅުގަނޑު ވަގަށްފައިސާ އެތެރެކުރުމުގެ ތުހުމަތުކޮށް، އެއޮފިސަރ އޭނާގެ ރިޕޯޓް ތައްޔާރުކުރިއެވެ. އެދުވަސްވަރު، ފީލިކްސް ޑަޔަސް ބަންޑާރަނާޔަކަގެދަށުގައި ބޭރުފައިސާ ވަގަށްއެތެރެކުރުމުގެ މައްސަލަތައްބަލާ ސީ.އައި.ޑީ.ގެ ޚާއްޞަ ޔުނިޓެއް އުފައްދާފައިއޮތެވެ. ބޭރުފައިސާގެންގުޅުންއޮތީ މަނާކޮށްފައެވެ. އަދި އެދުވަސްވަރުގެ ލަންކާގެ މިނވަންކަންކުޑަ މާޙައުލުގައި، މިގޮތުން ފައިސާ ގެންގުޅުމަކީ އިންތިހާ ދަރަޖައިގެ ހުތުރުކަމެކެވެ.</p>

  <p class="right">ސީ.އައި.ޑީ.ގެ މިޔުނިޓަކީ ވަރަށްބިރުވެރި އަދި "ހަތަރުވަނަ ފަންގިފިލާގެ އަނިޔާކުރާ ޔުނިޓް" ގެނަމުން މަޝްހޫރުވެފައިވާތަނެކެވެ. އެހެންކިޔަނީ މިޔުނިޓުން ތަޙްޤީޤްތައް ހިންގާގޮތުގެ މައްޗަށް ބިނާކޮށްފައެވެ.</p>

  <p class="right">ކަސްޓަމް އޮފިސަރ، ސީ.އައި.ޑީ.އޮފިސަރަށް ގޮވާލުމަށްފަހު، "މަނިކަކީ މިހާރު ކަލޭގެމީހެއް" ކަމަށްބުނެ، އޭނާގެ ރިޕޯޓް ހަވާލުކުރުން ވެގެންދިޔައީ އަޅުގަނޑު ސިއްސައިގެންދިޔަ ކަމަކަށެވެ.</p>

  <p class="right">އޭނާއާއިއެކުގައި އަޅުގަނޑު އައުމަށް ސީ.އައި.ޑީ.އޮފިސަރ އެންގިއެވެ. ވަކާލާތުކުރުމުގައި ޙަރަކާތްތެރިވާ ޤާނޫނީވަކީލެއްކަމުގައިވާ ހާޝިމް އަޅުގަނޑާއި ވާހަކަދައްކަން ބޭނުންކަމަށް ބުންޏެވެ. ޖަވާބަކީ " އޭނާ މިހާރުއެހެރީ އަހަރުމެންގެ ބެލުމުގެދަށުގައި ކަމަށްވާތީ، އޭނާއާއި ސީދާވާހަކައެއް ނުދެއްކޭނެ، އަދި ވާހަކަދެއްކޭނީ އަހަރުމެން މެދުވެރިކޮށް" ކަމަށެވެ.</p>

  <p class="right">އަޅުގަނޑު ދެންގެންދިޔައީ ސީ.އައި.ޑީ.އޮފީހަށެވެ. އަދި އަޅުގަނޑު ބަލާ، ފާސްކޮށް އަޅުގަނޑުގެ ހުރިހާލިޔެކިއުމެއް، ޕާސްޕޯރޓާއިއެކު އަތުލުމަށްފަހު، ދެންގެންދިޔައީ ފްރެންކްފަރޓް ޕްލޭސްގައިހުރި އަޅުގަނޑުގެގެއަށެވެ. އެގޭގެ ހުރިހާކޮޓރިތައް ބަލައިފާސްކުރިއެވެ. އަޅުގަނޑުގެ ކޮޓަރިއަށްވަދެ އަލަމާރިތައް ހުޅުވާބެލިއެވެ. އަޅުގަނޑާއި އަޅުގަނޑުގެ އަންހެނުންގެ ލިޔެކިޔުންތައްއަތުލިއެވެ. މިލިޔެކިޔުންތަކަކީ ދިވެހިބަހުންހުރި އަމިއްލަ ސިޓީފަދަތަކެއްޗެވެ.</p>

  <p class="right">އަޅުގަނޑުގެމަންމަ އެދުވަސްވަރު އިންނެވީ ކޮޅުނބުގައެވެ. އަދި ހިނގަމުންމިދިޔަ ކަންތައްތަކާއިމެދު އިންނެވީ ވަރަށްފިކުރުބޮޑުވެފައެވެ. ޚާއްޞަކޮށް، ވެގެންމިއުޅޭގޮތެއް އަޅުގަނޑުމެން އެކަކަށްވެސް ނޭނގޭތީއެވެ. އަޅުގަނޑު ދެންގެންދިޔައީ އެމް.އެން.ޓީ.ސީ.ގެ އޮފީހަށެވެ. އަދި އެތާނގެ ހުރިހާއަލަމާރިތަކާއި ވަތްގަނޑުތައް ބަލައިފާސްކުރިއެވެ.</p>

  <p class="right">މިއަދުގެ ސްރީލަންކާގައިމިއޮތް ތަންކޮޅެއް މިނިވަން މާޙައުލުގައި، އަޅުގަނޑުމިދެންނެވިފަދަކަމެއް ހިނގާފާނެކަމަށް ޤަބޫލުކުރުމަކީ ދަތިކަމަކަށްވާނެވެ. ސްރީލަންކާ އޭރުއޮތީ މިސިޒް ސިރިމާވޯ ބަންޑާރަނާޔަކަގެ ބާރުގެދަށުގައެވެ. ހިނގަމުންދިޔައީ، ކޮމިއުނިސްޓް ފަލްސަފާއަކާއި އެއްކަހަލަގޮތަކަށެވެ. ބޭރުފައިސާއާއިބެހޭ ވަރަށްހަރުކަށި ގާނޫނުތައް ހަދާފައިހުއްޓެވެ. ބޭރުގެމުދާ އެތެރެކުރުންވެސްވަނީ މަނާކޮށްފައެވެ.</p>

  <p class="right">އަޅުގަނޑުގެ މައްސަލަޖެހުނުދުވަހުގެ މެންދުރުފަހު، ރައީސް ނާޞިރު ކޮޅުނބަށްވަޑައިގަތެވެ. އަދި ދިވެހިއެމްބެސެޑަރ ޙުސައިން ޢަލީ ދީދީ އަޅުގަނޑުގެ މަސްއަލަ ނާޞިރުގެ އަރިހުގައި ވިދާޅުވިއެވެ. އެންމެ ފުރަތަމަވެސް ނާޞިރު ގަވަރނަރ ޖެނެރަލް ވިލިއަމް ގޯޕައްލާވައާ ގުޅުއްވައި، އަޅުގަނޑު ދޫކުރުމަށް އެދިވަޑައިގަތެވެ. ނާޞިރު އަރިހުގައި ވަރަށްއަވަސްދަތުރުފުޅެއްގައި އަޅުގަނޑުއޮތީ ސިންގަޕޫރަށްދާން ހަމަޖެހިފައެވެ.</p>

  <p class="right">ގަވަރނަރ ޖެނެރަލް ގޯޕައްލާވަ، ބޮޑުވަޒީރު ބަންޑާރަނާޔަކައާއިގުޅުއްވައި، އަދިއެއަށްފަހު ފީލިކްސް ޑަޔަސް ބަންޑާރަނާޔަކައާއިވެސް ގުޅުއްވިއެވެ. ނަތީޖާއަކަށްވީ، ސީ.އައި.ޑީ.ގެ މުވައްޒަފުން އަޅުގަނޑުގެ އޮފީސް ބަލައިފާސްކުރަމުން ގެންދަނިކޮށް، އައީ އެމީހުންގެ ވެރިމީހާގެ ފޯނުކޯލެކެވެ. އަދި އެއްފަރާތުން ދެއްކިވާހަކަ އަޅުގަނޑަށްއިވުނެވެ. އެމީހުން ރިޕޯރޓްކުރީ، "ގެއިންނާއި އޮފީހުން އެއްވެސްއެއްޗެއް ނުފެނުނެވެ." އަޅުގަނޑު ދެންގެންދިޔައީ ހަތަރުވަނަ ފަންގިފިލާގައި ހުންނަ ސީ.އައި.ޑީ.ގެ، ބިރުވެރިކަމަށްމަޝްހޫރު އޮފީހަށެވެ. ސީ.އައި.ޑީ.ގެ އޮފިސަރެއް އަޅުގަނޑުގެގާތުގައިބުނީ އަޅުގަނޑު ވީއްލުމަށް އަމުރުއަތުވެއްޖެކަމަށެވެ. އޭނާ އަޅުގަނޑުއަތުން އަތުލިތަކެތީގެ ތަފްޞީލީލިއުމެއް ތައްޔާރުކޮށް، އަދި 7،000 ޑޮލަރުވެސް އެލިސްޓްގައި ހިމެނިއެވެ. އަދި، އަޅުގަނޑާއި އިތުރު ސުވާލުކުރުމަށްޓަކައި، ސިންގަޕޫރުން އެނބުރިއައިސް ޙާޒިރުވުމަށް އެންގިއެވެ.</p>

  <p class="right">އަޅުގަނޑު އެދެލިއުމުގައި ސޮއިކުރީމެވެ. އަދި ހުރިހާތަކެތި އެއޮފިސަރުގެއަތުގައި ބެހެއްޓީމެވެ. އަދި އޮފިސަރު ގާތުގައި ބުނީމެވެ. "ސްރީލަންކާގެ މަސްއަލައަކީ އެކަކަށްވެސް އިތުބާރުނުކުރެމެވެ. އަހަރެން މިޤައުމަކަށް 7،000 އެމެރިކާ ޑޮލަރު ވަގަށްއެތެރެކުރާކަށް ނުޖެހޭނެއެވެ. އަހަރެން ލަންޑަނަށް ފޯނެއްކޮށްލުމުން، ހަމަވަޤުތުން 250،000 އިނގިރޭސި ޕައުންޑް މިތަނަށް ގެނެވިދާނެވެ."</p>

  <p class="right">ދެން އަޅުގަނޑުދިޔައީ ދިވެހިސަފީރުއޮފީހަށެވެ. އެތާނގައި އަޅުގަނޑާ ބައްދަލުކުރައްވަން ނާޞިރު ހުންނެވިއެވެ. އަޅުގަނޑަށް އެމަނިކުފާނު ފެނުމުންނާއި، އަދި ކޮށްދެއްވިކަންތައް ވިސްނުމުން، ނުރޮވުނީކިރިޔާއެވެ. އެމަނިކުފާނު އަޅުގަނޑުގެ ގާތުގައިވިދާޅުވީ، އަނެއްދުވަހުގެ ސްވިސް އެއަރ ފްލައިޓުން ސިންގަޕޫރަށް އެމަނިކުފާނުގެއަރިހުގައި ފުރުމަށެވެ. އެމަނިކުފާނު ވަރަށްފުންވިސްނުންފުޅެއްގައި ހުންނެވިކަމަށް އަޅުގަނޑަށްދޭހަވިއެވެ. ހިނގައިދިޔަ ކަންތަކާދޭތެރޭ އެއްވެސްއެއްޗެއް ވިދާޅެއްނުވެއެވެ.</p>

  <p class="right">ރައީސް ނާޞިރު ސިންގަޕޫރަށް ޞިއްޙީފަރުވާއަކަށް ފުރައިވަޑައިގަތުމަށްވަނީ ހަމަޖެހިފައެވެ. އެމަނިކުފާނު ހުންނެވީ ހަޔަޓް ހޮޓެލްގައެވެ. އަޅުގަނޑާއި އެމަނިކުފާނުގެ އަމިއްލަފުޅު މުވައްޒަފުންވެސްތިބީ މިހޮޓަލުގައެވެ. އަޅުގަނޑުމެން ކޮޓަރިތަކަށް ޗެކްއިންކޮށް ހަމަޖެލިތަނާ، ނާޞިރުގެ ސެކްރެޓަރީ އިލްޔާސް އިބްރާހީމް އަޅުގަނޑާއި ކޮޓަރީފޯނުން ގުޅުއްވާފައި ބުނުއްވީ، ނާޞިރު އަޅުގަނޑާއި ބައްދަލުކުރައްވަން ބޭނުންފުޅުވާކަމަށާއި އަޅުގަނޑުގެ ޕާސްޕޯރޓް ހިފައިގެންއައުމަށެވެ.</p>

  <p class="right">އަޅުގަނޑު އެމަނިކުފާނުގެ ސުއީޓަށް ހަމަވަޤުތުން ދިޔައިމެވެ. އެމަނިކުފާނު އަޅުގަނޑުކުރެން އެއްސެވީ، "މީ ކޮންއެއްޗެއްކަން އެނގޭތަ؟" ޖަވާބުގައި އަޅުގަނޑު ދެންނެވީ " ތީ އަޅުގަނޑުގެ ޕާސްޕޯރޓް" އެވެ. އެމަނިކުފާނު ވިދާޅުވީ "ނޫނޭ! މީ ޑިޕްލޮމެޓިކް ޕާސްޕޯރޓެއް. ޑިޕްލޮމެޓެއްގެގޮތުގައި ސްރީލަންކާއަށްވަނުމުގެ ހުއްދަދިނުމަށްފަހު، ސްރީލަންކާގެ ކަސްޓަމްސްއަކަށްވެސް، އަދި ސީ.އައި.ޑީ.އަކަށްވެސް ކަލޭގެގައަކު އަތެއްނުލެވޭނެ. ޕާސްޕޯރޓްގައި ޖަހާފައިވާ ވިސާގައިވެސް މިއޮތީ އެހެން."</p>

  <p class="right">އެމަނިކުފާނު ދެންވިދާޅުވި ބަސްފުޅުން، އަޅުގަނޑާއި ދޭތެރޭގައި އެމަނިކުފާނުގެ އޮތް ޔަޤީންކަމާއި އިތުބާރު އަޅުގަނޑަށް ވިސްނުނެވެ. "ސްރީލަންކާގެ ކަމާބެހޭ ފަރާތްތަކަކާއި ކަލޭ ޙަވާލެއްނުކުރާނަން".</p>

  <p class="right">އަޅުގަނޑަށްވީ އެންމެރަނގަޅަކަށް، އެމަނިކުފާނުގެއަރިހުގައި ލަންކާގެ ކަމާބެހޭފަރާތްތައް ހިތްހަމަނުޖެހޭގޮތަށް ކަންތައްތައްކުރުން ރަނގަޅުނުވާނެކަމަށް ދެންނެވީމެވެ. އެއީ އަޅުގަނޑުމެންގެ ދިރިތިބުން ބިނާވެފައިވަނީ ސްރީލަންކާގެ މައްޗަށާއި އަދި އަޅުގަނޑުމެންގެ ވިޔަފާރިވެސްއޮތީ އެނތާގައިކަމުންނެވެ. އަޅުގަނޑުމެންގެ މަސްގަންނަނީ އެމީހުންނެވެ. އަޅުގަނޑުމެންނަށް ބޭނުންވާ ކާބޯތަކެއްޗާއި އަދި އެނޫން އަސާސީކަންތައްތަކަށް ބޭނުންވާ އެހެނިހެންމުދާވެސްހޯދަނީ، ދެސަރުކާރުގެ ދެމެދުގައިއޮންނަ، އަޅުގަނޑުމެންގެ މަސްކިރުވާފައި އޭގެއަގަށް އެމީހުންމުދާދޫކުރާ، ޒާތެއްގެ ބާޓަރނިޒާމެއްގެ މައްޗަށެވެ.</p>

  <p class="right">ޖަވާބުގައި ރައީސް ނާޞިރު ވިދާޅުވީ، "ދިވެހިރާއްޖެއަކީ ކިތަންމެކުޑަ އަދި ނިކަމެތިޤައުމެއް ކަމުގައިވީ ނަމަވެސް، އަހަރެމެންނަކީ އަމިއްލަ މިނިވަންކަމާއި އިސްތިޤްލާލެއް އޮތްޤައުމެކެވެ. އަދި އަހަރެމެންގެ އެއްވެސް ރައްޔިތަކަށް މިގޮތަށް ކަންކަން ކުރުމަކީ އަހަރެން ޤަބޫލުކުރާނެ ކަމެއްނޫނެވެ. އަހަރެމެންގެ ޤައުމީ ޙައިސިއްޔަތާއި ދަރަޖަ އަހަރުމެން ހިފަހައްޓަން ޖެހޭނެ". މިހެންނެވެ.</p>

  <p class="right">އެއަށްފަހު، އެމަނިކުފާނުގެ ސެކްރެޓަރީގެގާތުގައި ވިދާޅުވީ، ދެމިނިސްޓަރުން ކަމުގައިވާ އަޙްމަދު ޙިލްމީއާއި ޢަބްދުއްސައްތާރު މޫސާ ދީދީ، ކުރީގައި ސްރީލަންކާގައި އަދި އ.ދ./އެމެރިކާގައި އެމްބެސެޑަރކަން ކުރައްވާފައިވާ ދެބޭފުޅުން ސިންގަޕޫރަށް ވަޑައިގަތުމަށް ރައީސް އޮފީހުން ހަމަޖެއްސުމަށެވެ. ޙިލްމީއަކީ ވަރަށްހަރުކަށިކޮށް ވާހަކަދައްކަވާ އަދި އަވަހަށް ކަންތައްތައް ނިންމަވާބޭފުޅެކެވެ. ޢަބްދުއްސައްތާރަކީ ވަރަށް މަޑުމައިތިރި، ޑިޕްލޮމެޓެއްގައި ހުންނަނަޖެހޭ ސިފަތައްހުރި ބޭފުޅެކެވެ.</p>

  <p class="right">ޖެހިގެންއައިދުވަހު ހަވީރު، ދެމިނިސްޓަރުންމެ ސިންގަޕޫރަށް ވަޑައިގެންނެވިއެވެ. ތިއްބެވީ ހަޔަޓް ހޮޓެލްގައެވެ. އެ ދެބޭފުޅުންނާއި، އިލްޔާސްއާއި، އަޅުގަނޑު އެމަނިކުފާނުގެ ސުއީޓަށް އައުމަށް ރައީސް އެންގެވިއެވެ. އަޅުގަނޑަށް ކޮޅުނބުގައި ކުރިމަތިވެގެން އުޅޭ މަސްއަލަ އޮޅުންފިލުއްވައިދެއްވައި އަޅުގަނޑުގެ ޕާސްޕޯޓް ދެއްކެވިއެވެ. އެއަށްފަހު ވިދާޅުވީ ތިމަން މަނިކުފާނު ދިވެހިސަފީރު މެދުވެރިކުރައްވައި ގަވަރނަރ ޖެނެރަލް އަށް، "އަހަރެން، ޢަލިމަނިކު ކޮޅުނބަށް އަނބުރާ ފޮނުވާނަން" ކަމުގެ ޔަޤީންކަން ދެއްވާފައިވާނޭ ކަމަށެވެ.</p>

  <p class="right">އެމަނިކުފާނު އިތުރަށްވިދާޅުވީ، ކަންހިނގިގޮތް އެމަނިކުފާނުގެ އަރިހުގައި އަޅުގަނޑު ދަންނަވާފައިވުމާއި، އަދި ޕާސްޕޯޓް ބެއްލެވުމަށްފަހު، ކަސްޓަމަކަށް ނުވަތަ ސީ.އައި.ޑީ.އަކަށްވެސް އަޅުގަނޑު ހައްޔަރުކޮށް، ހިފަހައްޓައި ނުހެދޭނެ ކަމަށެވެ. "އޭނާއަކީ ސްރިލަންކާއަށް ޑިޕލޮމެޓެއްގެ ގޮތުގައި ވަންނަން ހުއްދަދެވިފައިވާ މީހެއް، އަދި އޭނާގެ ވިސާގައި އެހެން ލިޔެފައި ވެސް އެބައޮތް". އަދި މީގެއިތުރުން ވިދާޅުވީ "އެހެން ކަމުން، ޢަލިމަނިކު އެމީހުންނާއި ޙަވާލުނުކުރުމަށް އަހަރެން ނިންމައިފިން" މިހެންނެވެ.</p>

  <p class="right">އެއަށްފަހު އެމަނިކުފާނު ވިދާޅުވީ، ދެވަޒީރުން ކޮޅުނބަށްވަޑައިގެން ބޮޑުވަޒީރާއި ބައްދަލުކުރައްވައި، މިމެސެޖް މިހެންދެއްވުމަށެވެ. އަދި އިތުރަށްވިދާޅުވީ، "ސްރީލަންކާގެފަރާތުން މިކަމަށް އެއްބަސްނުވެއްޖެނަމަ، އަހަރެން މިހުރީ ސްރީލަންކާއާއި ހުރިހާގުޅުމެއް ކަނޑާލުމަށް ތައްޔާރަށް" ކަމުގައެވެ.</p>

  <p class="right">އެމަނިކުފާނުގެ މިނިންމެވުމަށް ދެވަޒީރުންވެސް އެއްބަސްވެވަޑައިގަތެވެ. އަޅުގަނޑު ނާޞިރު އަރިހުގައި ދަންނަވާފައިވާގޮތަށް، ކަންހިނގިގޮތް މިދެބޭފުޅުންގެ އަރިހުގައިވެސް ދެންނެވީމެވެ. އަދި ސްރީލަންކާއާއި ރާއްޖެއާ ދެމެދުގެ ގުޅުމާބެހޭގޮތުން ރައީސަށް ދެންނެވި ވާހަކަތައް ދެންނެވުމުންވެސް، އެބޭފުޅުން ރައީސްގެ ނިންމެވުމަށް ތާއީދުކުރެއްވިއެވެ.</p>

  <p class="right">ޖެހިގެންއައިދުވަހު ދެވަޒީރުން ކޮޅުނބަށް ފުރާވަޑައިގަތެވެ. ދިވެހިރާއްޖޭގެ ރައީސް އޮފީހުން، ބޮޑުވަޒީރު ބަންޑާރަނާޔަކައާއި އެޕޮއިންޓްމަންޓެއް ހަމަޖެއްސެވިއެވެ. ސްރީލަންކާގެ ޚާރިޖީ ވުޒާރާގެ ޕަރމަނެންޓް ސެކްރެޓަރީ އެން.ކިޔޫ.ޑައަސް ވެސް އެ ބައްދަލުވުމުގައި ބައިވެރިވިއެވެ. ދެވަޒީރުބޭފުޅުން ބޮޑުވަޒީރާއި ބައްދަލުކުރައްވައި މިމަސްއަލައިގައި ނާޞިރުގެ ނިންމެވުންދެންނެވިއެވެ.</p>

  <p class="right">އަޅުގަނޑު ސްރީލަންކާއަށްނުދިއުމަށް ނާޞިރުއެންގެވިއެވެ. މިކަމުގެސަބަބުން، އަޅުގަނޑު ދިވެހިރާއްޖެއިން ބޭރަށް ފުރަންޖެހިއްޖެނަމަ، އެންމެ ފުރަތަމަޖެހެނީ ދެއިންޖީނުލީ ޕައިޕަރ މަތިންދާބޯޓެއްގައި އައްޑުއަތޮޅު ގަމަށްގޮސް، ގަމުން ސިންގަޕޫރަށް އާރ.އޭ.އެފް.ބޯޓެއްގައިދާށެވެ. އަޅުގަނޑުގެ މަސައްކަތްހިންގާތަން ކަމުގައިވާ ކޮޅުނބަށް އަޅުގަނޑަށް އެނބުރިއާދެވުނީ ހައެއްކަމަސްދުވަސް ފަހުންނެވެ.</p>

  <p class="right">މިދުވަސްވަރު ދިވެހިރާއްޖޭގެ ވަޒީރުލްއަޢުޒަމްއަކަށްހުންނެވީ އަހްމަދު ޒަކީއެވެ. އެމަނިކުފާނު ކޮޅުނބުގައި ހުންނަވައިގެން، ދިވެހި ރެޕްރެޒެންޓޭޓިވްކަން އެތައްއަހަރެއްވަންދެން ކުރައްވާފައިވާކަމަށްވާތީ، ސްރީލަންކާގެ ވަރަށްގިނަ ވަޒީރުންނާއި އެމަނިކުފާނު ވަރަށްރައްޓެހިފުޅެވެ. އަޅުގަނޑަށް އެނގިފައިވާގޮތުން މިމަސްއަލަ ޙައްލުކުރެއްވުމަށްޓަކައި އެން.ކިޔޫ.ޑަޔަސް، ޒަކީގެއަރިހަށް ޒިޔާރަތްކުރެއްވިއެވެ. އިއްތިފާޤުން ބޮޑުވަޒީރު ބަންޑާރަނާޔަކައާއި އޭނާގެ ޚާރިޖީވަޒީރާއި އަދި ޑަޔަސް، ވަޒީރުލްއަޢުޒަމް ޒަކީގެ މެހެމާނުންގެގޮތުގައި ދިވެހިރާއްޖެއަށް ޒިޔާރަތްކުރެއްވިއެވެ. އެބޭފުޅުންގެ ޝަރަފުގައިއޮތް ރިސެޕްޝަނަކަށް ދިއުމަށް އަޅުގަނޑަށްއެންގިއެވެ.</p>

  <p class="right">ބަންޑާރަނާޔަކައާއި ޑަޔަސް އަޅުގަނޑާ ވާހަކަދެއްކެވިއެވެ. އަދި އެޙާދިސާގެމަތިން ހަނދާންނައްތާލުމަށް ވިދާޅުވިއެވެ. "އިޙްތިރާމާއެކު ސްރީލަންކާއަށް ޒިޔާރަތްކޮށް، އައިސް ގޮސް އުޅުމުގެ ފުރިހަމަމިނިވަންކަން ކަލެއަށް ލިބިގެންވޭ" ކަމަށް ވިދާޅުވިއެވެ.</p>

  <p class="right">މިދުވަސްވަރު އަޅުގަނޑުމެން މަސައްކަތްކުރަމުންދިޔައީ އެމް.އެސް.އެލް.ގެ ހިންގުމުގެ މަޒުކަޒު ސިލޯނުން ބަދަލުކުރުމަށެވެ. މިއީ އެތައްކަމެއްގެނަތީޖާއެވެ. އެތަނުންއެއްކަމަކީ ސްރީލަންކާގައި، 1973/1974 ގައި އެމީހުންގެސަރުކާރުގެފަރާތުން ބޯޓުދަތުރުކުރާކުންފުންޏެއް ރަޖިސްޓަރީކުރުމެވެ. އަދި ފްރެއިޓް ބިއުރޯ ކިޔާތަނެއްވެސް އުފެއްދިއެވެ. މިގޮތުން ސްރީލަންކާއަށް މުދާއެތެރެކުރުމާއި، އަދި ބޭރުކުރުމުގެ ހުރިހާކަމެއް މިތަނުގެ ބާރުގެދަށަށްގެނައެވެ.</p>

  <p class="right">ސްރީލަންކާގެ ފަރާތުން ބޭނުންކުރީ ޔުނައިޓަޑް ނޭޝަންސްގެ ކޮންފެރެންސް އޮން ޓްރޭޑް އެންޑް ޑިވެލޮޕްމަންޓް (އަންކްޓަޑް)ގެ ޗެޕްޓަރުގެ ދަށުން، ސްރީލަންކާއަށް އެތެރެކޮށް، އަދި ބޭރުކުރެވޭ ހުރިހާމުދަލެއް ކޮންޓްރޯލް ކުރުމުގެ ބޮޑުބަޔަކީ، އެމީހުންނަށްލިބިދޭބާރެއް ނުވަތަ ހުއްދައެކެވެ. މީގެއިތުރަށް އޮންނައެއްޗެއްވެސް ޖެހެނީ އެމީހުންހޮވާ އުޅަނދުފަހަރުގައި އުފުލާށެވެ.</p>

  <p class="right">އަޅުގަނޑުމެންގެ ޙަރަކާތްތައް ހިންގުމުގެ ޖާގަނެތުމަކީވެސް، އަޅުގަނޑުމެން އެތަނުން ބަދަލުވާން ދިމާވިސަބަބެކެވެ. އަޅުގަނޑުގެ މައިގަނޑު ފިކުރަކީ ބޯޓުދަތުރުފަހަރެވެ. އެއީ ދިވެހިރާއްޖޭގެ ލައިފްލައިން ނުވަތަ "ސަލާމަތީ ވާ"، ބަންދުނުކޮށް ހުޅުވިފައިއޮތުމެވެ. ކޮންޓޭނަރއުފުލާ ބޯޓުފަހަރު ތަޢާރަފްކުރުމާގުޅިގެން، އަޅުގަނޑުމެންނަށް ކޮޅުނބާއި ފާރިސީ ގަލްފުން މުދާއުފުލަން ލިބޭމިންވަރު މަދުވާންފަށައިފިއެވެ.</p>

  <p class="right">ފެންނަ ފެނުމަށް އަޅުގަނޑުމެންގެ ބޯޓުފަހަރުގެ ދަތުރުތައް ފުޅާވަމުން ދިޔަދިޔުމަށް ހުއްޓުންއެރީއެވެ. އިންޑިޔާއިން ގަލްފަށާއި ރަތްކަނޑަށް އުފުލާމުދާވެސް ވަރަށްބޮޑަށްމަދުވިއެވެ. މިކަމުގެސަބަބުން އެމް.އެސް.އެލް. ބިނާކުރުމަށްވެސް އަސަރުކުރިއެވެ. އަޅުގަނޑުމެންގެ ކުންފުނީގެ ކުރިއެރުން ހޯދުމަށް ލޭންދޭނަކަށް ފައިސާއެއްނުނަގަމެވެ. ހުރިހާއެއްޗެއްގަތީ ނަގުދުފައިސާ އަށެވެ.</p>

  <p class="right">1970 ގެއަހަރުތަކުގެތެރޭގައި، އަޅުގަނޑުމެންގެ ޕާކިސްތާނުގެ އޭޖަންޓުން ކަމުގައިވާ ކަރާޗީގެ ޗަންޑޫ ބްރަދަރޒްގެ ފަރާތުން އަޅުގަނޑުމެންނާއި ބައްދަލުކުރިއެވެ. އަޅުގަނޑުމެން އެމީހުންނާއި ބައިވެރިވެގެން ބައެއްކުންފުނިއުފައްދައި އަދި އެމީހުން ފައިނޭންސްކޮށްގެން ބައެއްބޯޓު ގަނެފައިވާނެއެވެ. މިމީހުންނާއިގުޅިގެން ހައެއްކައަހަރު މަސައްކަތްކުރީމެވެ.</p>

  <p class="right">ބޯޓުދަތުރުގެ ކުޅިވަރުދަނީ ދުވަހުންދުވަހަށް ބަދަލުވަމުންނެވެ. ކޮންޓޭނަރގެ ކުޅިގަނޑު ތަފާތުދައުރުތައް އަދާކުރިއެވެ. ފުރަތަމައޮތީ ޔޫނިޓައިޒްޑް ކާގޯއެވެ. ދެން މުދާއަރުވާފައި ބޯޓުގެވަތުގައި ބާޖްބަހައްޓައިގެން އުފުލުން، އަދި އެމެރިކާއިން ތަޢާރަފްކުރި ލޭޝްބާޖް ނިޒާމެވެ. އެންމެފަހުން ކޮންޓޭނަރގައި މުދާއުފުލުމަކީ ޚިޔާރު ކުރެވުނުގޮތް ކަމުގައިހަމަޖެހި، އެކިކުންފުނިތަކުން ތަފާތު ގޮތްގޮތަށް ކޮންޓޭނަރތައް ބޭނުންކުރަންފެށިއެވެ.</p>

  <p class="right">ބައެއްފަރާތްތަކުން އެއްފަލްކާގެ ބޯޓުފަހަރު ކޮންޓޭނަރއުފުލުމަށް ބަދަލުކުރިއެވެ. ބައެއްކުންފުނިން އަލަށްބޯޓުބަނީއެވެ. މިހުރިހާކަމަކީ ވަރަށް ޚަރަދުބޮޑު ކަންކަމެވެ. ވަރަށްބޮޑު ރައުސުލްމާލެއް ބޭނުންވި ކަމުގައިވީ ނަމަވެސް، އެދުވަސްވަރު ލިބޭފައިދާވެސްއެހާބޮޑެވެ. ހިތާމަޔަކީ އަޅުގަނޑުމެންނަކީ ރައުސުލްމާލު ވަރަށްކުޑަބަޔަކަށްވުމުން، މިތަރައްޤީތައް ގެނައުމުގެ ފައިސާގެ ތަނަވަސްކަން ނެތުމާއިއެކު، އަދި އެއިރުވެސް ފައިނޭންސްއާއިބެހޭ މާގިނަމައުލޫމާތުތަކެއް ލިބިފައިނުވުމެވެ.</p>

  <p class="right">ދިވެހިރާއްޖެއަކަށް ކޮންޓޭނަރގައި މުދާއުފުލޭކަށްނެތެވެ. އެއީ މުދާބަރުކޮށް، މުދާބޭލޭނޭ އިންތިޒާމްތައް ހަމަޖެހިފައިނެތުމުންނެވެ. އެހެންކަމުން އަޅުގަނޑުމެން ކޮންޓެއިނަރ ބޯޓުފަހަރު ގަތުމަކަށް މާބޮޑުޝައުޤުވެރިކަމެއްނެތެވެ. ބޮޑެތިބޯޓުފަހަރުން ކުދި އެއްޗިއްސަށް ބަދަލުކޮށްގެން، "ޓްރޭމްޕް" ކުރެވޭތޯވެސް އަޅުގަނޑުބެލީމެވެ. މިކަންކުރީ 17 އަހަރާއި 20 އަހަރާ ދެމެދުގެ ބޯޓުފަހަރު ބޭނުންކޮށްގެންނެވެ. އެދުވަސްވަރު ބޯޓުފަހަރުގެ މާރުކޭޓަށް އިންޤިލާބު އަންނަމުންދިޔައެވެ. މާރުކޭޓުގެ ތިޔާގިދުވަސްވަރު މަދުވަމުންދިޔުމާއިއެކު، މާރުކޭޓުގެ ތަދުދުވަސްވަރު އިތުރުވަމުންދިޔައެވެ.</p>

  <p class="right">އެންމެފަހުން އަޅުގަނޑުމެންނަށް ޖެހުނީދޫކޮށްލާށެވެ. އެމް.އެސް.އެލް.އަޅުގަނޑުމެން އުފެއްދި މައިގަނޑު މަޤްޞަދު އަޅުގަނޑުމެންނަށް ޙާޞިލްވިއެވެ. އެއީ ދިވެހިރާއްޖެއަށް މުދާއުފުލާނެ އިތުބާރުހުރި ނިޒާމެއް ޤާއިމްކުރުމެވެ. މިކަންވަނީ ކުރެވިފައެވެ. އަދި މިކަން ކުރިއަށްދާނެއެވެ. ނަމަވެސް، 1980 ގެއަހަރުތައް ނިމުނުއިރު، ދިވެހިސަރުކާރަށް ރަނގަޅު އާމްދަނީއެއްހޯދައިދޭ ވަޞީލަތެއްގެގޮތުގައި އަޅުގަނޑުމެންގެ ބޯޓުފަހަރު ލާއިޤެއްނޫނެވެ.</p>

  <p class="right">1974 ވަނައަހަރު އެމް.އެސް.އެލް.ގެ ހިންގުން ބުންބާއަށް ބަދަލުކުރުމަށް ހަމަޖެއްސީމެވެ. އަދި އިންޑިޔާގެ ކަމާބެހޭ ފަރާތްތަކުން އަޅުގަނޑުމެންނަށް މަރުޙަބާކިޔެވެ. އަދި އަޅުގަނޑުމެންނަށް ހިތްވަރުދިނުމުގެ ގޮތުން، އިންޑިޔާގެ ސަރުކާރުގެ ފަރާތުން ވަރަށްގިނަ ލުއިފަސޭހަތަކާއި، ބައެއް ޤާނޫނީ ކަންތައްތަކުންނާއި ޤަވާޢިދުތަކުން އިސްތިސްނާތައް ފޯރުވައިދެއްވިއެވެ.</p>

  <p class="right">ސްރީލަންކާގައި އަޅުގަނޑުމެންނަށް ކުރިމަތިވަމުންދިޔަ އުނދަގޫޙާލަތާ އަޅާބަލާފައި މިއައީ ވަރަށްބޮޑު ބަދަލެކެވެ. އަޅުގަނޑަށް ހީވާގޮތުގައި އެމް.އެސް.އެލް.ގެ ހުރިހާކަމެއް ކޮޅުނބުން ބުންބާއަށް އަޅުގަނޑު ބަދަލުކުރިކަން ސްރީލަންކާ ސަރުކާރުގެ ކަމާއިބެހޭފަރާތްތަކަށް ނޭނގިއެއް ނޯންނާނެއެވެ.</p>

  <p class="right">އެމް.އެސް.އެލް.އަކީ ބުންބާއާއި ގަލްފާ ދެމެދު މުދާއުފުލާ މައިގަނޑު އޮޕަރޭޓަރކަމުގައިވެއްޖެއެވެ. އެމް.އެސް.އެލް.އަކީ ދަނޑުވެރިކަމުގެމުދާ، (މީގައި އެންމެގިނައީ ފޮށީގައިބަންދުކޮށްފައިހުރި ސައިފަތް) ސްރީލަންކާއިން ރަތްކަނޑުގެ ބަނދަރުތައް ކަމުގައިވާ އަދަނު، ޖިއްދާ، ޢަޤަބާ، ޕޯރޓް ސޫދާނު، އަސަބް، އަދި މަސާވާއަށް އުފުލާފަރާތް ކަމުގައިވިއެވެ. ޢަރަބި އަދި ފާރިސީ ގަލްފްގެ ބަނދަރުތައްކަމުގައިވާ ދުބާއީ، ކުވައިތު، އީރާން، ޢިރާޤް، ދައްމާމް، ދޯހާ ފަދަތަންތަންވެސް މީގައިހިމެނުނެވެ. މިއީ ދެފަރާތަށްވެސް މޮޅުގޮތެވެ. އެއީ، ގެންދެވޭ ސައިފަތް ވަރަށްތާޒާކަމާއިއެކު މާރުކޭޓުތަކަށް ބޭނުންވާތީ، ވިޔަފާރިވެރީން ބޭނުންވެފައިވަނީ އަވަސް ދަތުރުތަކެކެވެ.</p>

  <p class="right">1956 ވަނައަހަރު ސުއޭޒް ކެނޭލް ބަންދުކުރުމާއި ގުޅިގެން، ކޮންފަރެންސް ލައިން ބޯޓުފަހަރުން ރަތްކަނޑުގެ ބަނދަރުތަކަށާއި ޢަރަބި އަދި ފާރިސީ ގަލްފަށް ޚިދްމަތްދިނުމުގެ ކުޅަދާނަކަން ވަނީގެއްލިފައެވެ. އަޅުގަނޑުމެންތިބީ، ކޮންމެ ފަނަރަދުވަހަކުން ދަތުރެއް ކޮށްދިނުމަށެވެ. އެމް.އެސް.އެލް.އާއިއެކު އެމީހުންނަށް ވަރަށްއަވަސް މުއްދަތެއްގެތެރޭގައި މުދާލިބެއެވެ. އެނބުރިއަންނަ ދަތުރުގައި، އަޅުގަނޑުމެން މުދާ ބަރުކުރަނީ އަސާބް، މަސާވާއާއި އަދަން، އަދި ގްވާދަރް، ޕާސްނީ، އޮރުމަރާ، ކަރާޗީއާއި ބުންބާއިންނެވެ. އަޅުގަނޑުމެންގެ އޮފީހުގެވިއުގައެއް، ސްރީލަންކާ، އިންޑިޔާ، ޕާކިސްތާނު، އިނގިރޭސިވިލާތް، އަދި ސިންގަޕޫރުގައި ޤާއިމްކުރެވިފައިވެއެވެ. ސިންގަޕޫރު ފަހުންހަމަޖެހުނީ އަޅުގަނޑުމެންގެ މައިމަރުކަޒު ކަމުގައެވެ.</p>

  <p class="right">1970 ގެއަހަރުތަކުގެތެރޭގައި، ޔުނިޓައިޒްކުރުމާއި ކޮންޓެއިނަރ ޝިޕިންގ ތަޢާރަފްކުރުމާގުޅިގެން، ކުރިން ހިންގަމުންދިޔަ މުދާއުފުލުމުގެ ކަންތައްތައް މަޑުމަޑުން ދޫކޮށްލަން ފަށައިފިއެވެ. ބޯޓުފަހަރުގައި މުދާއުފުލުމާއި، ބޭލުމާއި މިކަންކަން ހިންގުމުގެ ނިޒާމަށްވެސް ބަދަލު އަންނަންފަށައިފިއެވެ. ބޯޓުތަކަށް ބަދަލުގެނެސް، އަދި އާބޯޓުފަހަރު ގަންނަން ޖެހިއްޖެއެވެ. ކުއްލިއަކަށް، ބޯޓުފަހަރު ގެންގުޅުމަކީ ވަރަށް ބޮޑު ރައުސުލްމާލެއް އޮންނަންޖެހޭ ވިޔަފާރިއަކަށް ވެއްޖެއެވެ.</p>

  <p class="right">ހިތާމަޔަކީ، މިއީ އެމް.އެސް.އެލް.ގެ ދާއިރާނޫންކަމެވެ. އަޅުގަނޑުމެންގެ މައިގަނޑު މަޤްޞަދަކީ ދިވެހިރާއްޖެއަށް މުދާއުފުލުމެވެ. އަދި ބައެއް ސަރަޙައްދީ ބަނދަރުތަކަށްވެސް މިކަންކުރުމެވެ. އެމް.އެސް.އެލް.ގައި އެހާބޮޑު ރައުސުލްމާލެއް ނުވަތަ އެފަދަ ފައިނޭންސެއްދޭނެ އިންވެސްޓަރުންނެއްނެތެވެ. އަދި ބޮޑުއަދަދެއްގެ ފައިސާގެ މުޢާމަލާއެއްގައި ވާދަވެރިވުމުގެ ލަޔާޤަތާއި ޤާބިލިއްޔަތެއްނެތެވެ.</p>

  <p class="right">1970 ގެއަހަރުތަކުގެތެރޭގައި، ކޮންޓެއިނަރއާއި ސެމިކޮންޓެއިނަރ އުޅަނދުފަހަރު މުދާއުފުލުމުގެ މަސައްކަތުގައި ގިނަވެ، ދަތުރުގައި ކުރަންޖެހޭކަންތައްތަކަށް ހޭދަވާވަޤުތު ވަރަށްބޮޑަށް އަވަސްވިއެވެ. އެމް.އެސް.އެލް.އިން ބޭނުންކުރަމުންދިޔަ ގިނަ ޓްރޭމްޕްއުޅަނދުފަހަރުން ފައިދާނުވާންފަށައިފިއެވެ. މަދުއަދަދެއްގެމުދާ ތަފާތުބަދަރުތަކަށް ބައިބަޔަށް އުފުލުމަކީ ފައިދާކުރުވަނިވި ކަމަކަށްނުވިއެވެ.</p>

  <p class="right">އަދި 1970 ގެއަހަރުތަކުގެ މެދުތެރޭގައި އެމް.އެސް.އެލް.ގައި ގެންގުޅެމުންއައި ބޯޓުފަހަރު ފައިދާހުރިގޮތެއްގައި ބޭނުންކުރެވޭނެ މުއްދަތުހަމަވާން ގާތްވެއްޖެއެވެ. މީގެއިތުރަށް، ރަތްކަނޑާއި ފާރިސީގަލްފްސަރަޙައްދުގެ ބަނދަރުތައް ރަނގަޅަށް ތަރައްޤީކޮށް، އެމީހުންގެމުދާ ކޮންޓެއިނަރއުޅަނދުފަހަރުގައި އުފުލަންފަށައި އަދި މީގެސަބަބުން އެމީހުންގެ މުދާދައުރުވާމުއްދަތުވެސް ވަރަށްބޮޑަށް އަވަސްވެއްޖެއެވެ.</p>

  <p class="right">މިކަންކަން އަދިނުހިނގަނީސް، ބުންބާގައި އަޅުގަނޑު އެމް.އެސް.އެލް.ގެ އޮފީސް ޤާއިމްކުރިތާ ކުޑަދުވަސްކޮޅެއްވީތަނާ، ރައީސް ނާޞިރު ޞިއްޙީ ފަރުވާއަކަށް ކޮޅުނބަށް ވަޑައިގަތެވެ. އެމަނިކުފާނާ ކޮޅުނބުން ބައްދަލުކުރަން އަންނާން އަޅުގަނޑަށް އެންގެވިއެވެ. އަޅުގަނޑު އެއިރުހުރީ ބުންބާގައި އެމް.އެސް.އެލް.ގެ ކަންތައްތައް ހަމަޖެއްސުމުގެ މަސައްކަތުގައި ކަމަށްވީނަމަވެސް ކޮޅުނބަށް އަންނަން އެންގެވުމާއިއެކު، އަޅުގަނޑު ބުންބާއިން ކޮޅުނބަށް އަތުވެއްޖައީމެވެ. މިއީ ފައިސާގެޙާދިސާ ހިނގިފަހުން އަޅުގަނޑު ކޮޅުނބަށް އެނބުރިދިޔަ ފުރަތަމަފަހަރެވެ.</p>

  <p class="right">ކޮޅުނބުގެ ވައިގެބަނދަރުން އަޅުގަނޑާއި ބައްދަލުކުރެއްވީ، ދިވެހިސަރުކާރުން ކޮޅުނބުގައިހުންނަވާ ސަފީރާއި ކޮޅުނބުގެ ޕްރޮޓޮކޯލް މުވައްޒަފުންނެވެ. ރައީސް ނާޞިރުހުންނެވީ އެއަރޕޯރޓުން ބޭރުގައެވެ. އަޅުގަނޑު އިމިގްރޭޝަނުން އެއްވެސް މަސްއަލައެއްނުޖެހި، ބޭރަށްނުކުމެ ވަރަށްހިތްހަމަޖެހުމާއިއެކު ނާޞިރުގެ އަރިހުގައި ކާރުކޮޅުގައި ކޮޅުނބަށް ދިއުމުގެ ދަތުރުފެށީމެވެ.</p>

  <p class="right">މިއީ އަޅުގަނޑަށް ކޮޅުނބުގައިދިމާވި ހިތާމަވެރިޙާދިސާގެނިމުމެވެ. ނަމަވެސް ކުޑަކަމެއް އިތުރަށްދިމާވިއެވެ. އަޅުގަނޑު އެދަތުރުގައި ހުރީ، ދިވެހިސަފީރު އޮފީހުގައެވެ. އަޅުގަނޑާ އެޕޮއިންޓްމަންޓެއް ހެދުމަށްފަހު، ސީ.އައި.ޑީ.އޮފިސަރެއް އަޅުގަނޑާ ބައްދަލުކުރަންއައެވެ. އެއީ އަޅުގަނޑުއަތުން ކުރިންއަތުލި ލިޔެކިޔުންތައް ޙަވާލުކުރާށެވެ. އޭނާ ހުރިހާއެއްޗެއް ޙަވާލުކުރިއެވެ. 7،000 ޑޮލަރު ފިޔަވައެވެ.</p>

  <p class="right">" 7،000 ޑޮލަރަށް ވީ ކިހިނެއްތަ؟" އަޅުގަނޑު އަހާލީމެވެ. އެއަކަށް އެއްވެސްޖަވާބެއް ނުލިބުނެވެ.</p>

  <p class="right">އަޅުގަނޑު އަދި ބުނެލީމެވެ. "ސްރީލަންކާއިން ބޭރުފައިސާ ބޭނުންވާކަން އަހަރެންދަންނަމެވެ. އެހެންކަމަށްވުމާއިއެކު، އެފައިސާ އަނބުރާ ލިބޭނެކަމަށް އަހަރެން ހީކޮށްގެންނުވާނެ" އެވެ.</p>

  <p class="right">ރައީސް ނާޞިރު ޙައްޤުގެމަގުގައި، ޖެހިލުންވެވަޑައިގަތުމެއްނެތި، ހުއްޓިވަޑައިގެންހުންނެވިފިޔަޅުފުޅުގެ ސަބަބުންނޫންނަމަ، އަޅުގަނޑަކީ ވަގުވިޔަފާރިކުރާ ކުއްވެރިއެއްގެގޮތުގައި ކޮޅުނބުގައި ޖަލަށްފޮނުވާލީހެވެ. އަޅުގަނޑަށް މިދަތިޙާދިސާއާއި ކުރިމަތިލާންޖެހުނީ އަޅުގަނޑުގެ އަމިއްލަތެދުވެރިކަމުންނެވެ. އަދިމިކަމުން މިންޖުވެވުނީ ރައީސް ނާޞިރުގެ ތެދުވެރި އެހީތެރިކަމުގެ ސަބަބުންނެވެ.</p>
</body>
</html>
