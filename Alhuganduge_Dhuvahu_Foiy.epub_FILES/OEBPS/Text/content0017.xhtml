<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_16"></h1>

  <p class="right1">މިކަންކަން އަޅުގަނޑަށްސާފުވީ، އެމް.އެން.ޓީ.ސީ.ގައި މަސައްކަތްދަސްކުރަން އުޅުމުގެތެރޭގައެވެ. 78 ރެކްލެމޭޝަން ރޯޑް، ކޮޅުނބުގެ މަތީބުރީގައިހުރި އެމް.އެން.ޓީ.ސީ.ގެ މައިއޮފީހަށް ވަނުމުން، ކުންފުނީގެ މެނޭޖިންގ ޑިރެކްޓަރ މިސްޓަރ ޕީ.އެމް.ނަޔަރ އޭނާގެ މޭޒާ ޖެހިގެންހުރި މޭޒުދޮށުގައި އިށީނުމަށް ބުނުއްވިއެވެ. ބައްޕަ އަޅުގަނޑަށް މާކުރީގައި ދެއްވާފައިވާ ނަޞޭޙަތް އެވަޤުތު އަޅުގަނޑުހަދާންވިއެވެ.</p>

  <p class="right">އަޅުގަނޑު ވަރަށްއަދަބުވެރިކަމާއެކު ނަންގަތީ، އެމޭޒުދޮށުގައި އިށީންނާނީ އަޅުގަނޑު އެކަމަށްކުފޫހަމަވީމާ ކަމަށެވެ. އަޅުގަނޑު ފުރަތަމަ ކަންތައްތައް ދަސްކުރަންވާނީ އެންމެތިރިން ފެށިގެންނެވެ. މިއޮފީހަކީ، ޑަޗް މީހުންގެ އިސްތިޢުމާރީ ދުވަސްވަރުގައި، ފިހާރައާގެއާއެކުގައި އަޅާފައިހުންނަވައްތަރުގެ ޢިމާރާތެކެވެ. ތިރީފަންގިފިލާ އެއީ ފިހާރައެވެ. މަތީފަންގިފިލައަކީ ގެއެވެ. މައިއޮފީސް ހުންނަނީ މަތީބުރީގައެވެ. ތިރީބުރި ބޭނުންކުރަނީ ހިކިމަސް ބަހައްޓާ ގުދަނަކަށާއި، ބަނދަރުމަތީގެ(ވޯރފް) ސްޓާފް މަސައްކަތްކުރާތަނަކަށެވެ. އަޅުގަނޑު އިންނަން ބޭނުންވީ ތިރީބުރީގައި، މުދާއުފުލާމީހުންނާއި، މުދާ ބޯޓަށްއަރުވާ/ ބާލާ މީހުންނާއި، ވޯރފްކާތިބުންނާއި، ކަސްޓަމްބްރޯކަރުންނާއި، ބޯޓުގެފަޅުވެރީން މަސައްކަތްކުރާތަން ފެންނަހިސާބުގައެވެ. އޮފީހުމޭޒެއްގެ ދޮށުގައި އިނދެގެން، މީހުން ކަންތައްތައްކުރާގޮތް ދަހެއްނުކުރެވޭނެކަން އެއިރުވެސް އަޅުގަނޑަށްވިސްނުނެވެ. އަޅުގަނޑު ބޭނުންވީ، މުދާއެރުވުމާއި ބޭލުމުގައި ހިމެނޭ ހުރިހާކަމަކާއި، ބޯޓުފަހަރުގެ އޭޖަންސީއެއްގެ ހުރިހާމަސައްކަތެއް ދަސްކުރާށެވެ. އެހެންކަމުން މުދާއެރުވުމާއި ބޭލުމުގެކަންތައްތައް ކުރާކާތިބުންގެގާތުގައި ތިރީފަންގިފިލާގައި އަޅުގަނޑު އިށީންނާނެ ގޮނޑިއެއް ހޯދައިގެން، ބަލައި، އަޑުއަހައި، ސުވާލުކޮށްހަދައިގެން ކަންތައްތައް ދަސްކުރީމެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_9.png" />

    <p class="caption">ކޮޅުބުގެ 70/80 ރެކްލަމޭޝަން ރޯޑުގައިހުރި އެމް.އެން.ޓީ.ސީ.ގެ މިދެބުރިއިމާރާތުގައި ހިންގަމުންދިޔަ އޮފީހުން، މުދާއުފުލާ 75 ބޯޓު މެނޭޖްކުރަމުން ދިޔައެވެ.</p>
  </div>

  <p class="right1"> </p>

  <p class="right">އ<strong class="calibre3">ެ</strong>މް.އެން.ޓީ.ސީ.ގެ މުދާއެތެރެކުރުމުގެ މަސައްކަތްކުރަނީ ބޭރުގެކޮންޓްރެކްޓަރެކެވެ. އޮފީހުގެތިރީބުރީގައި ތިބެނީ މިކޮންޓްރެކްޓަރގެ ވޯރފްކާތިބުންނެވެ. މިމީހުންގެ އިސްމީހަކަށް ހުރީ، މަދަރްސާހިބް ކިޔާ ސިލޯނު މުސްލިމެކެވެ. އޭނާގެ ކާބަފައިންނަކީ ބޯޓުފަހަރުން މުދާބާލައިދޭބައެކެވެ. އަދިމީނާވެސް ކުރަމުންގެންދިޔައި މިޢާއިލީމަސައްކަތެވެ. އޭނާގެ އެހީތެރިންގެ ގޮތުގައިތިބި ހަތަރުސިލޯން މުސްލިމުންނަކީވެސް، ކާބަފައިންގެ ޒަމާނުއްސުރެ އެތައްޖީލެއް، މިގޮތަށް ބޯޓުފަހަރުން މުދާބޭރުކޮށް ރައްދުކުރުމުގެ މަސައްކަތުގައި އުޅެފައިވާމީހުންނެވެ. ފެންނަފެނުމުގައި މިމަސައްކަތަކީ މިމީހުން އެކަނިކުރާކަމެކެވެ. މޮނޮޕޮލީއެކެވެ.</p>

  <p class="right">ކައިރީގައިހުރި ސައިފިހާރައަކުން ސައިތައްޓެއް ބައެއްފަހަރުދީ، އަދި އެކިފަހަރު ފައިސާކޮޅެއްދީހަދައިގެން އަޅުގަނޑާއި މީނާއާ ރައްޓެހިކަންއުފެދުނެވެ. ވަރަށްއަވަހަށް އޭނާގެ ފުރިހަމައިތުބާރު އަޅުގަނޑަށް ލިބިއްޖެއެވެ. އަޅުގަނޑަށް އެއްވެސް އެއްޗެއް ދަސްކޮށްނުދިނުމަށް މަތީފަންގިފިލާގައި ތިބިމީހުން މީނާއަށްވަނީ އަންގާފައިކަމަށް މީނާބުންޏެވެ. މިއީ ކިހާވަރެއްގެ ޙަޤީޤަތެއްކަމެއް އަޅުގަނޑަކަށް އެއިރަކުނޭނގެއެވެ. މަތީގައިތިބެނީ މެނޭޖިންގ ޑިރެކްޓަރ ޕީ.އެމް.ނަޔަރ އާއި އެކައުންޓަންޓް ސީ.ޕީ.އޭ.ނަޔަރއެވެ. އަޅުގަނޑުފަދަ، މަސައްކަތް ދަސްކުރުމުގައި ތަމްރީންލިބުމަށް ގުޅިފައިހުރިމީހަކަށް މިގޮތަށް ކަންތައްކުރުމަކީ، އާދަޔާޚިލާފުގޮތެއްކަމަށް އަޅުގަނޑަށް އިޙްސާސްކުރެވުނެވެ. މިމީހުންނާއި ރައްޓެހިވަންދެން، އަޅުގަނޑަކީ އެތަނަށް ބޭނުންނުވާމީހެއްކަމުގެ އިޙްސާސްތައް އަޅުގަނޑަށްކުރެވުނެވެ.</p>

  <p class="right">އަޅުގަނޑުގެ އާރަޙްމަތްތެރިޔާ މަދަރްސާހިބްއާއިއެކު، މުދާނެރުމުގައި ހިމެނޭ ކަސްޓަމްގެމުދާ އެތެރެކުރާފޯމް ފުރުމާއި، ކަސްޓަމް އޮފިސަރުން މުދަލުގެ އަގުތައްބަލައި އެކަށައެޅުމާއި، ޑިއުޓީދެއްކުމުގެ ހުރިހާކަމެއް ރަނގަޅަށް ދަސްކުރީމެވެ. މިކަންތައް ކުރުމާބެހޭ ހުރިހާ ފިޔަވަޅެއް ލިޔެފައިއޮތް ލުއިފޮތެއް ސަރުކާރު ސްޓޭޝަނަރއިން ގަންނަން ލިބޭކަން އަޅުގަނޑަށް އެނގިގެން އަޅުގަނޑު އެފޮތްގަތީމެވެ. މިފޮތަކީ އެއިން އަޅުގަނޑަށް ވަރަށްއެހީތެރިކަން ލިބުނުފޮތެކެވެ.</p>

  <p class="right">ކަސްޓަމުން މުދަލުގެ އަގުވަޒަންކޮށް އެންޓްރީތައް ބެލުމުގައިވަނީ ފާހަގަކުރެވޭ ވަރަށް ދޫދީފައެވެ. (ސިލޯނުގައި އެއިރު އޮންނަނީ ޖެނެރަލް އެގްރީމަންޓް އޮން ޓްރޭޑް އެންޑް ޓެރިފްސް، ގެޓް، ގެ ޤަވާއިދެވެ). އެއްދުވަހަކު، އަޅުގަނޑަށް މިމަސައްކަތް ހިނގާގޮތް ދަސްކޮށްދޭން، މަދަރްސާހިބްލައްވާ އެއްބަސްކުރެވުނެވެ.</p>

  <p class="right">އޭނާ އިމްޕޯރޓް އެންޓްރީ ފޯމް ފުރުމަށްފަހު، ކަސްޓަމްގެ ލޯންގރޫމްގައި (ދިގުކޮޓަރީގައި) ހުރި ފުރަތަމަކައުންޓަރަށް ހުށަހަޅައިފިއެވެ. ދިގުކޮޓަރިއަކީ ތަންތަންކޮޅުން ހުލުވާލާފައި ހުންނަ ދިގުކައުންޓަރެއްހުންނަ ކޮޓަރިއެކެވެ.</p>

  <p class="right">ފޯމާބެހޭގޮތުން ސުވާލުކުރުމަށްފަހު، ތިންވަނަކައުންޓަރަށް ފޮނުވައިފިއެވެ. ކުށެއްއޮތްނަމަ އެކަމެއްރަނގަޅުކުރުމަށްފަހު އަލުން ހުށަހެޅުމުން، މިފަހަރު 5 ވަނަކައުންޓަރުން ވަރަށްކުޑަސުވާލަކަށްފަހު ދޫކޮށްފިއެވެ.</p>

  <p class="right">އެންޓްރީ އަނބުރާގެނައުމަށްފަހު، އޭނާ ފޯމް އަލުންފުރާފައި އަނެއްކާވެސް ފުރަތަމަކައުންޓަރަށްލައިފިއެވެ. މުޅިންފާސްވެ، ސްޓޭމްޕްޖަހާފައިވާފޯމެއް އެންމެފަހުކައުންޓަރުން ބައިގަޑިއިރުގެތެރޭގައި ލިބޭނެކަމަށް އޭނާބުންޏެވެ. އެކަންވީ ހަމައެހެންނެވެ. އަދި އެއްވެސްއުނދަގުލަކާނުލައި އަޅުގަނޑުމެންނަށް މުދާބޭރުކުރެވިއްޖެއެވެ. ފެންނަފެނުމަށް އެފޯމް އަނބުރާރައްދުނުކުރާނެ ވަރުގެ "ފަރުވާ" އެއްކޮށްފައި ހުށަހެޅުނީއެވެ.</p>

  <p class="right">އަނެއްދުވަހު، އަޅުގަނޑުގެ އާއުސްތާޛު، މިކުޅިވަރުގެ އެންމެދަތި އަދި އުނދަގޫ ކަންތައްގަނޑު ދައްކައިދޭނެ ކަމަށް ބުންޏެވެ. ފޮތިތަކެއްގެ ފޯމް ފުރާފައި ހުށަހެޅިއެވެ. މުދަލާ ބެހޭގޮތުން މައްސަލައެއް ސާފުކުރަން ޖެހިފައިވާތީ، އެމުދާ ބަލަން ޖެހުނެވެ.</p>

  <p class="right">މިކަންކުރުމަށްޓަކައި ޖެހެނީ، މުދާ ބޯޓުންބާލައިގެން ގެންގޮސްފައިވާ ގުދަނުން ގެންނާށެވެ. މިކަންކުރުމަށް ޖެހެނީ އެފޮތި ހުރި ޕެކެޖް ވަކިކޮށް "ސާންޕަލް ގުދަނަށް" ގެންދާށެވެ. ކަސްޓަމްގެ އަގުބަލާމީހާ ފޯމްގައި ޖަހާފައިވަނީ، އެކަށީގެންވާ އަގެއްތޯ ބަލައި ޗެކްކުރާނެއެވެ.</p>

  <p class="right">ގަދައަވީގައި އެއްގުދަނުން އަނެއްގުދަނަށް، އަތްގާޑިޔަލެއްގައި ޕެކެޖެއްގެންދިއުމަކީ ވަރުބަލިކުރުވާ ކަމެކެވެ. އެހެންނަމަވެސް އެކަންކުރަންޖެހެއެވެ. އެހެންކަމުން އަޅުގަނޑުމެން އެކަންކުރީމުއެވެ. އަގުބަލާ އޮފިސަރ އަގުބެލުމަށްފަހު، ފޯމުގައި ލިޔެފައިވަނީ ރަނގަޅުއަގުކަމުގައި ފާސްކޮށްފިއެވެ. އަޅުގަނޑުމެންނަށް ޖެހުނީ، ޑެލިވަރ ކުރުމަށްޓަކައި އަނެއްކާވެސް އިމްޕޯރޓްފޯމް ފާސްކުރުމަށް ހުށަހަޅާށެވެ.</p>

  <p class="right">މުދާއެތެރެކުރާ ފަރާތްތަކުން މުދާކަސްޓަމުން ބަލައިފާސްކުރުމުގެ ދަތި، އުނދަގޫ އަދި ވަގުތުނަގާލާ މަސައްކަތް ކުރުމަށްވުރެ، 100 ރުފިޔާ ޚަރަދުކުރުމަށް ނިންމާނިންމުން ދެނެގަތުމަކީ ފަސޭހަކަމެކެވެ.</p>

  <p class="right">މަދަރްސާހިބްގެ އެހީއާއެކު އަޅުގަނޑު މަސައްކަތްކުރަމުންދިޔަނަމަވެސް، އަޅުގަނޑަށް އިތުރުތަޢުލީމް ބޭނުންވާކަން ވިސްނުނެވެ. އަޅުގަނޑުގެ މަސައްކަތަށް އެހީތެރިވެދޭނެ ޢަމަލީމާއްދާތަކެވެ. މިހެންވެ ކާތިބުންނާއި އެމީހުން ގުޅައިގެން މަސައްކަތްކުރާ ވިޔަފާރިވެރިން ކުރަމުންގެންދާ މަސައްކަތް ބެލުމަށްފަހު، ވެއްލަވައްތެ، ކޮޅުނބު 6 ގައިހުންނަ ސެވޯއި ސިނަމާ ކައިރީގައިހުރި ކޮލޮމްބޯ ޕޮލިޓެކްނިކްގައި އަޅުގަނޑު ބައިވެރިވެއްޖައީމެވެ. ކޮންމެދުވަހަކު ހަވީރު 5 ޖަހާއިރު އޮފީހުންނިމިގެން ބަހެއްގައި އަޅުގަނޑުދަނީ ޕޮލިޓެކްނިކަށެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_10.png" />

    <p class="caption">މީލާދީން 20 ވަނަ ޤަރުނުގައި އާކޯއްޓޭ ބުރުޒު</p>
  </div>

  <p class="right1"> </p>

  <p class="right">އަޅުގަނޑު ބައިވެރިވި މާއްދާތަކަކީ، ބުކްކީޕިންގ (ހިސާބު ބެލެހެއްޓުން)، ކޮމާރސް އަދި ޓައިޕްކުރުމެވެ. ވަރަށްއަވަހަށް ޓައިޕްކުރަން ދަސްވެ، ވިޔަފާރީގެ މުޢާމަލާތްތައް ދޭހަވާންފަށައިފިއެވެ. އިންޓަރމީޑިއަޓް ފެންވަރާހަމައަށް ބުކްކީޕިންގގައި ބައިވެރިވެ އަޅުގަނޑުފާސްވެއްޖެއެވެ. މިކަންވީ ވަރަށްބޭނުންތެރިކަމަކަށެވެ. ނަތީޖާއެއްގެގޮތުން، ވަރަށްއަވަހަށް އެމް.އެން.ޓީ.ސީ.ގެ ހިސާބުފޮތްތަކުގައި ލިޔެބެލެހެއްޓުމުގެ ޗާންސް އަޅުގަނޑަށްލިބިއްޖެއެވެ. ދަސްކުރިއެއްޗެހި އަޅުގަނޑަށް ބޭނުންކުރެވެއެވެ. އަޅުގަނޑު އަބަދުވެސް ފޮތްކިޔާހިތްވެއެވެ. އަޅުގަނޑު އެއްކޮޅުން އަނެއްކޮޅަށް ވަރަށްބޮޑަށް ހިތުދަސްކުރިފޮތެއް އަދިވެސް ހަދާންއެބަހުއްޓެވެ. އެފޮތުގެނަމަކީ "ހައި ރޯޑްސް އޮފް ލިޓްރެޗަރ" އެވެ.</p>

  <p class="right">ކޮޅުނބުބަނދަރުން އިންޑިއާއަށްފުރާ ބޯޓުފަހަރުގެ ފުރުވާލުމުގެ ކަންތައް ވަރަށްއަވަހަށް އަޅުގަނޑު ކުރަންފަށައިފީމެވެ. އެދުވަސްވަރު ކޮޅުނބުގައި ބޯޓުފަހަރު ކައިރިކުރާ މަގަތުފާލަމެއް ނޯވެއެވެ. މުދާބަރުކުރުމާއި ބޭލުމުގެމަސައްކަތްކުރަނީ މުދާބާލާ ބަނޑަށްއަރުވައިގެންނެވެ. ބަނދަރުން ބޭރަށްފުރުމުގެހުއްދަ، އެންމެފަހު ބަނޑުބަރުކުރުމުގެކުރިއަކުން ނުލިބެއެވެ. ޢާއްމު އުޅަނދަކަށް މުދާބަރުކުރުމަށް ގާތްގަނޑަކަށް ހަތަރު ފަސްދުވަސް ހޭދަވެއެވެ. އެއީ ރެއާދުވާލުގެ މަސައްކަތްކޮށް އަށެއްކަ ނުވަތަ ދިހަވަރަކަށް ދަންފަޅިއެވެ.</p>

  <p class="right">ދަސްކުރާ އެޕްރެންޓިސްއެއްގެގޮތުން، ތަނުގެ ލިޔެކިޔުންތަކަށް ވާގޮތްބެލުމަކީ އަޅުގަނޑު ކުރަންޖެހޭކަމެކެވެ. އެއީ ކަސްޓަމް ކަރުދާސްތައް، ލައިޓަރ ރަސީދުތަކާ (ބޯޓުގެ ނޯޓްތަކާ) އެކު، ކައްޕިތާނަށް ދީފައިވާ ބިލް އޮފް ލޭޑިންގެ ނަކަލު އޮންނާނީ އެތަންމިތަނަށް އުކާލާފައެވެ. ގިނަފަހަރަށް ފުރުވާލުމުގެ މަސައްކަތްކުރަނީ ރޭގަނޑުއެވެ. މިގަޑީގައި ކަސްޓަމްގެ މުދާ ބޭރުކުރާބައިގެ ޑިޔުޓީއޮފިސަރު ހުންނާނީ، ކަށަވަރުވެގެން ވާގޮތުގައި، ރާބޮއި އަމަލުވެގެންނެވެ. ނުވަތަ އޮންނާނީ ބިތްދޮށު ކޮޓަރީގައި ނިދާފައެވެ.</p>

  <p class="right">ހުރިހާލިއެކިޔުމެއް އެއްކޮށް، އެކްސްޕޯރޓް މުނިފާހާ އަޅައިކިޔުމަށްފަހު، ރޭގަނޑުގެ ޑިއުޓީއޮފިސަރު ހޭލެއްވުމަށް އަޅުގަނޑު ޢާއްމުކޮށްދަނީ، އޭނާ ހިތްހަމަޖައްސަން، ސައިތަށްޓެއް ހިފައިގެންނެވެ. އޭނާ ކަސްޓަމްއޮފިސަރގެ ތައްގަނޑު ހިފައިގެންއައިސް، ހުރިހާ އެއްޗެއް ޤަވާއިދުންހުރިކަމަށް ހުވާކުރާށޭ އަޅުގަނޑުގާތުގައި ބުނާނެއެވެ. އިތުރަށް މައްސަލަތަކެއް ނުޖައްސާ މުދާބޭރުކުރުމުގެ ހުއްދައަށް އެދޭފޯމަށް ކަޅިއެއްހިންގާލުމަށްފަހު، ތައްގަނޑުޖަހައި ސޮއިކޮށްލާނެއެވެ. ދެން އަޅުގަނޑު ފަލިޖަހާ ކުޑައުޅަނދެއްގައި ގޮސް ބޯޓުގެކައްޕިތާނުއަތަށް ފުރުމުގެހުއްދަ ރައްދުކުރަނީއެވެ.</p>

  <p class="right">އެހިސާބަށްދާއިރު ވަރަށް ވަރުބަލިވެފައިވީނަމަވެސް، އަޅުގަނޑުގެ މަސައްކަތް ނިމުނީއެއްނޫނެވެ. ބޯޓުގެވެރިފަރާތަށް ފޮނުވަންވާ މާސްޓަރޒްކޭބަލްގެކޮޕީއެއް ލިބެންދެން އަޅުގަނޑު މަޑުކޮށްގެންހުންނަންޖެހެއެވެ. އެއަށްފަހު، ހިނގާފައި ދާންޖެހެނީ ސެންޓްރަލް ޓެލެގްރާފްއޮފީހަށެވެ. ކޭބަލްފޮނުވުމަށްޓަކައެވެ. އަޅުގަނޑުހުންނަ ސޯސަންވިލާއަށް ދެވޭނެ ބަހެއްނެގޭނީ މިހުރިހާކަމެއް ނިންމުމަށްފަހުގައެވެ.</p>

  <p class="right">އެތަކެއް މަސްދުވަސްވަންދެން، ޕޮލިޓެކްނިކްގައްޔާއި އަޅުގަނޑުގެއޮފީހުގެ އުސްތާޒުންގެދަށުގައި ފިލާވަޅުތައް ލިބުމަށްފަހު ކަންތައްތައްވާގޮތާއި އެމް.އެން.ޓީ.ސީ. ހިންގުމުގައިހިމެނޭ ކަންތައްތައް ދޭހަވަމުންދާކަން އަޅުގަނޑަށް އިޙްސާސްކުރެވެން ފެށިއެވެ. އެންމެތިރީފަންގިފިލާގައި މަސައްކަތްކުރި އެތަކެއްމަސްދުވަހާއި، ދަސްކުރަން ބޭނުންވި އެއްޗެހި ދަސްވުމުން، އަޅުގަނޑު މީހަކަށްވިއެވެ.</p>

  <p class="right">1956 ވަނައަހަރު އަޅުގަނޑު ނަޔަރގެގާތަށްގޮސް، މަތީފަންގިފިލާގެ މޭޒުދޮށުގައި އިނދެގެން ކަންތައްތައްކުރަން އޭނާބޭނުންނަމަ، މިހާރުމިހިރީ ތައްޔާރަށްކަމަށް ބުނީމެވެ. އެއިރު، އެމް.އެން.ޓީ.ސީ.ގެ އެތެރޭގެމަސައްކަތާއި ބޭރުގެމަސައްކަތްތައް ހިނގާގޮތް އަޅުގަނޑަށްއޮތީ ވަރަށްބޮޑަށް ދަސްވެފައެވެ. ނަޔަރަށްވުރެވެސް ރަނގަޅަށްއެނގެއެވެ.</p>

  <p class="right">އަޅުގަނޑު އެމް.އެން.ޓީ.ސީ.ގެ އެޕްރެންޓިސްއަކަށްވަންއިރު، އެމް.އެން.ޓީ.ސީ.އިން އުޅަނދުފަހަރު ޗާޓަރކުރަން ފަށައިފިއެވެ. މީގެތެރެއިން އެއްއުޅަނދަކީ ކޮޗިންގެ އެމްބެސެޑަރ ސްޓީމްޝިޕިންގ ކުންފުނީގެ "އެފިޖިނީ"އެވެ. މިއީ ކޮމާންޑަރ ކޮލިސް ހިންގާ ކުންފުންޏެކެވެ. ކަކިނާޑާއިން ހަނޑޫ ބަރުކޮށްގެން މިބޯޓު ބައެއްފަހަރު މާލެއާދެއެވެ.</p>

  <p class="right">ކޮމާންޑަރ ކޮލިސް ޕީ.އެމް.ނަޔަރއަށް ތަޢާރަފްކޮށްދިނީ ގިލް އަމީން ކުންފުނީގެ އުޅަނދުފަހަރުގެ މާސްޓަރއަކަށްހުރި ކައްޕިތާނު އާރ.އެސް.އޯޓްލީއެވެ. ޗާޓަރކުރުމުގެއަގުތައް ބޮޑުވެ ޙައްދުންނެއްޓުމުން، އަޞްލަށްރުޖޫޢަވެ މަސްއަލަޖެހިއްޖެއެވެ. މިކަންމިހެންވީ ދިވެހިރާއްޖެއޮތީ، ކޮމާންޑަރ ކޮލިސްގެ ބޯޓުގެ މައްޗަށް ބަރޯސާވެ އެނޫން އެހެންގޮތެއްނެތިގެންކަމަށް އޭނާއަށްވިސްނުމުން ކަމަކަށްވެސްވެދާނެއެވެ.</p>

  <p class="right">އަޅުގަނޑަށް އެޕްރެންޓިސްކަމުގެ ހުއްދަލިބިގެން މަސައްކަތްކުރިއިރު މަސްވެރިކަން ރަނގަޅުވެއްޖެއެވެ. އަދި ސިލޯނުސަރުކާރަށްގަންނަ މަހުގެއަގު މައްޗަށްހިނގައްޖެއެވެ. ސިލޯނުގެފެންވަރަށް ބަލާއިރު، މާރކަންޓައިލް ބޭންކްގެ ޓާރންއަރައުންޑް ވަރަށްބޮޑުވެއްޖެއެވެ. މިއަހަރުތަކުގެ ތެރޭގައި، ބޭންކްގެ ކޭޝިއަރުންނާއި ޝްރޮފް އާއި އަޅުގަނޑާ ދެމެދު ވަރަށް ގުޅުންބޮޑުވެއްޖެއެވެ.</p>

  <p class="right">ޝްރޮފްއަކީ ވަރަށްބާރުގަދަމީހެކެވެ. ބޭންކްމެނޭޖަރާއި ވިޔަފާރިކުރާ ނުވަތަ ދަރަންޏަށްފައިސާނަގާފަރާތާއި ދެމެދު ގުޅުންހިންގާ ފަރާތަކީ މީނާއެވެ. ބިމުގެ ވަރަށްގިނަ މޯގޭޖުތަކުގެ ޑިޕޮޒިޓްތައް މީނާބޭންކުގައި ބަހައްޓާފައިވެއެވެ.</p>

  <p class="right">ބޭންކްގެ ފަރާތުން ލޯނުދޫކުރުން ބިނާވެފައިވަނީ ޝްރޮފްކުޅޭ ދައުރުގެމައްޗަށެވެ. އަޅުގަނޑުމެންނާއި މީނާއާއި ދެމެދު އޮތް ރަނގަޅުގުޅުމުގެ ސަބަބުން، ފުރަތަމަ އަޅުގަނޑުމެންނަށް ވަޤުތީލޯނެއްލިބުނެވެ. އެއީ 500،000 ސިލޯނު ރުފިޔާގެ ލޯނެކެވެ. މަސްވިއްކައިގެން ފައިސާ އަޅުގަނޑުމެންގެ އަތަށްލިބުމުގެކުރިން މާލެއަށް ކާބޯތަކެތި އަޅުގަނޑުމެންނަށް ފޮނުވެއެވެ. މިއީ އަޅުގަނޑުމެންނަށް ކުރިއަށްއެޅުނު ވަރަށްބޮޑު ފިޔަވަޅެކެވެ. އަދި މިކަމުން ދިވެހިރާއްޖެއޮތްޙާލަތަށް ވަރަށްބޮޑު ލުޔެއްލިބުނެވެ. މިފަދަލޯނުތަކާއި ކުރިއަށް ފައިސާލިބުން އިތުރުވުމުގެ ސަބަބުން، އަޅުގަނޑުމެންގެ ތަރައްޤީގެދުވެލި ހަލުވިވިއެވެ.</p>

  <p class="right">ވިޔަފާރިކުރާފަރާތެއްކަމުގައިވާ، އެމް.އެން.ޓީ.ސީ.އާއި ސެންޓްރަލްބޭންކް އެކްސްޗޭންޖް ކޮންޓްރޯލް ޑިޕާރޓްމަންޓް އާއި ދެމެދުގައި، ޓްރޭޑަރޒް އެކައުންޓްގެ ނަމުގައި އެކައުންޓެއް ހިންގަމުންގެންދިޔައެވެ. މިކަން މިހެންވުމުގެ މައިގަނޑުސަބަބަކީ، 1950 ގެއަހަރުތަކުގެތެރޭގައި، ވިޔަފާރިއޮތީ ކޮންސައިންމަންޓްގެ ބިންގަލެއްގެމަތީގައި ކަމުންނާއި، މިކަންހިފަހައްޓަނީ، ލަންޑަންގައި އޮންނަ ސައިފަތްނީލަމުގައި ވިއްކުމަށްފޮނުވާ ސިލޯނުސައިފަތުގެ ކޮންސައިންމަންޓްތަކުން ކަމަށްވާތީއެވެ. ސައިފަތް ދަނޑުތަކުގެ ވެރިފަރާތާއި ހިންގާފަރާތަކީ އިނގިރޭސީންނެވެ.</p>

  <p class="right">ދިވެހިރާއްޖޭގެވިޔަފާރި، ކޮންސައިންމަންޓް އެކައުންޓިންގގައި ހިމެނިފައިވާތީ (އޭރު ބޭންކިންގ ޗެނެލްތައްނެތް) އެކްސްޗޭންޖް ކޮންޓްރޯލް ބޯރޑްގެ "ޖީ" ގޮތްޕާއި ސީދާގުޅައިގެން މަސައްކަތްކުރީމެވެ. މަހުގެކޮންސައިންމަންޓެއްލިބުމުން، ސީ.ޑަބްލިޔު.އީ.އަށް ފުޑް ކޮމިޝަނަރ ގެ ފަރާތުން ރައްދުކުރަމެވެ. ޕޭމަންޓް ސެޓްފިކެޓްއާއިއެކު، ޗެކަކުން ސީ.ޑަބްލިޔު.އީ.އިން ފައިސާދައްކައެވެ. "ޖީ" ގޮތްޕަށް ފޮނުވުމުން، ސެޓްފިކެޓްގައި އޮންނަޢަދަދު ވިޔަފާރިއެކައުންޓަށް ޖަމާކުރެއެވެ. އެއްވެސް އެއްޗެއް ބޯޓަކުން ފޮނުވާނަމަ، ނުވަތަ ފައިސާދައްކާނަމަ، އެކްސްޗޭންޖް ކޮމިޝަނަރގެހުއްދަ ކުރިންނަގަންޖެހެއެވެ. ފޮނުވާމުދަލުގެއަގު ނުވަތަ ދައްކާފައިސާ، ވިޔަފާރި އެކައުންޓުން އުނިކުރާނެއެވެ. ހިސާބުތައްހެދުމަށްފަހު، ހަތްދުވަހާއި ސާދަދުވަހުގެތެރޭގައި އެކައުންޓްގެބާކީގައި ހުރިޢަދަދާމެދު އެއްބަސްވަމެވެ. "ޖީ" ގޮފީގެ އޮފިސަރުންނާއި އަޅުގަނޑުމެންނާއި ދެމެދު ރަޙްމަތްތެރިކަމުގެ ރަނގަޅުގުޅުމެއް އުފެދިފައިވެއެވެ.</p>

  <p class="right">މާރކަންޓައިލް ބޭންކުންލިބުނު ދަރަނީގެވަޞީލަތުގެ (އޯވަރ ޑްރާފްޓް) ބޭނުންކުރުމަށްޓަކައި، ވިޔަފާރި އެކައުންޓްގައި އަރަނިބާކީއެއް އޮންނަންޖެހެއެވެ. ނަމަވެސް އަޅުގަނޑުމެން އުޅެންޖެހިފައިވާ ފަގީރު "އަތުން އަނގަޔަށް" ޙާލަތުން އަޅުގަނޑުމެންގެ ޓްރޭޑަރޒް އެކައުންޓް ގިނައިން އޮންނަނީ ދަރަނީގައެވެ. ކަންމިހެން އޮތުމާއެކު އެއެކައުންޓްގައި އަރަނި ބާކީއެއް ބޭއްވުމަށްޓަކައި ބޮޑުދަރަންޏެއް ނުވަތަ އެތައްކުދިކުދި ދަރަނިތަކެއް ޓްރޭޑަރޒް އެކައުންޓުން އުނިކުރަންޖެހުނެވެ. މިގޮތުން އަޅުގަނޑުމެން މުދާ ބޭރުކުރާއިރުއާއި، ބޯޓުފަހަރުގަންނައިރު އޯވަރޑްރާފްޓްގެ ބޭނުންކުރެވުނެވެ.</p>

  <p class="right">އެމް.އެން.ޓީ.ސީ.އިން ގެންދިޔައީ ޖަރުމަނާއި ސިލޯނު ގުޅިގެން އުފައްދާފައިވާ ކުންފުންޏަކުން ކުއްޔަށް ބޯޓުފަހަރު ހިފަމުންނެވެ. އެކުންފުނީގައި އޮންނަނީ ތިންބޯޓެވެ. އެއީ "މެކްސް އާރލްޓް"، "ހޯރޝްޓް އާރލްޓް" އަދި "ހޫގޯ އާލްޓް" އެވެ. ކޮޅުނބުގައި އީސްޓަރން ސްޓާރލައިން ކިޔާ ކުންފުންޏަކުން ގެންގުޅޭ ދެބޯޓުއޮތެވެ. މިދެބޯޓަކީ "ސްޓާރލައިން ޓްރޭޑަރ" އާއި "ސްޓާރލައިން އެންޓަރޕްރައިސް" އެވެ. ބައެއްފަހަރު މާލެއަށް މުދާފޮނުވުމަށް މިދެބޯޓުވެސް ބޭނުންކުރީމެވެ.</p>

  <p class="right">އެމް.އެން.ޓީ.ސީ.ގެ އެޕްރެންޓިސްއަކަށް އަޅުގަނޑުހުރިދުވަސްވަރު، ބަރުމާއިން ރާއްޖެއަށް ހަނޑޫ އެތެރެކުރަން ފަށައިފިއެވެ. މިކަންކުރުމަށް މެކްސް އާރލްޓް ބޭނުންކުރީމެވެ. މިދުވަސްވަރު ޔޫރަޕްގެ ޝިޕިންގ މާރކެޓްވަނީ ތަންކޮޅެއް ދަށަށްޖެހިލާފައި ކަމަށްވުމުން، އަޅުގަނޑުމެން 6 މަސްދުވަހުގެ މުއްދަތަށް އަޖުމަބަލައިލުމަށް، ޔޫރަޕުން ބޯޓެއް ޗާރޓަރ ކުރީމެވެ. އިތުރު 6 މަސްދުވަހަށް ޗާރޓަރުކުރުމުގެ ފުރުސަތުވެސް އޮންނަގޮތަށެވެ. މިއީ 1955 ވަނައަހަރު ބަނދެފައިވާ 3،000 މެޓްރިކްޓަން ހިކިބަރުދަނުގެ (ޑީ.ޑަބްލިޔޫ) އުޅަނދެކެވެ. އަޅުގަނޑުމެންނާއި ހަމައަށް ބޯޓުގެނައީ ސީދާ ބޯޓުޔާޑުން ކޮޅުނބަށް ފުރަތަމަފަހަރުލިބި، އަދި ދެވަނަފަހަރު ދިގުމުއްދަތަށްވެސް ލިބޭގޮތަށެވެ.</p>

  <p class="right">މެކްސް އާރލްޓުން އަޅުގަނޑުމެން މާލެއިން ކޮޅުނބަށް، އެއަށްފަހު ކޮއްޗޭއަށް، ދެން ސޫތުކުޅިއަށް، އެއަށްފަހު ރަންގޫނަށްގޮސް އެނބުރި ކޮޅުނބަށާއި މާލެއަށް ވަށައިގެން ބުރުޖަހާގޮތަށް ފަށައިގަތީމެވެ. މިބޯޓުން ގާތްގަނޑަކަށް 800 މެޓްރިކްޓަނުގެ މުދާއުފުލެއެވެ. މިބޯޓު ކުއްޔަށްހިފީ، ކުރިންވެސް ބުނިހެން ވަށައިގެން ބުރުޖަހާގޮތަށެވެ. އެލިޒަބެތު ބޯޔީ ކުއްޔަށް ހިފާފައިވާގޮތަށް ދުވަހުކުއްޔަކަށް ދުވާލަކަށް 110 އިނގިރޭސި ޕައުންޑަކަށްނޫނެވެ. ރަންގޫނުން ހަނޑުލުގެ ބައިޝިޕްމަންޓެއް މާލެގެނެސް، ބާކީހުރިބައި ގޯންޏަށްއަޅައި އަދި ކޮޅުނބަށް މުގާއި ހައިވަކަރު ގެންނަމެވެ. ކޮއްޗޭއިން، ހިއްކި ޑިނގާއާއި ބޮނބިނަރު އަރުވައި ބަރުކޮށްގެން، އެއާއި ސޫތުކުޅިން އަރުވާ އުއި(ޔާރން) ބަރުމާއަށް އުފުލީމެވެ.</p>

  <p class="right">ބަރުމާގެ މުދާކޮންޓްރޯލްކުރަނީ، ބަރުމާގެ ޤައުމީޝިޕިންގ ކުންފުނިކަމުގައިވާ ފައިވް ސްޓާރލައިން އިންނެވެ. މިއީހޮވާފައިވާ (ނޮމިނޭޓް ކޮށްފައިވާ) މުދަލެވެ. އަދި މިހަމަޖައްސަނީ، ބަރުމާގެ ހަނޑުލުގެ ވިޔަފާރީގައި އެންމެ އިސްކޮށް ޙަރަކާތްތެރިވާ ގަންޖީޕްރޭމްޖީ އެންޑް ކޮންޕެނީގެ ކޭ.އެމް.މެހްތާ މެދުވެރިކޮށެވެ. މިއީ 1957 ވަނަ އަހަރުއެވެ. ރީޓެއިނަރ އާއި ކޮމިޝަން ލިބޭގޮތަށް، އެމް.އެން.ޓީ.ސީ.ގެ ރެޕްރެޒެންޓޭޓިވެއްގގޮތުގައި މެހްތާ ޚިދުމަތްކުރަންފެށިއެވެ.</p>

  <p class="right">އެލިޒަބަތު ބޯޔީ އެއްއަހަރުދުވަހު ޗާޓަރަށް ގެންގުޅުނީމެވެ. އަދި 1،500 ހިކިބަރުދަންޓަނުގެ ސްޓީމަރ (ބޯޓުދެލިން ދުއްވާ) "ނޯރޑިކް ކުއީން" ކިޔާ ބޯޓެއްގަނެ، އެއަށް "މޯލްޑިވްސްޓާރ"ގެ ނަންދިނީމެވެ. މިދެބޯޓުންވެސް މާލެ އިން، ކޮޅުނބާއި އިންޑިޔާ އާއި ރަންގޫނާއި ދެމެދު ވިޔަފާރި ދަތުރުކުރީމެވެ. ޔޫރަޕްގެ ޗާޓަރު މާރުކޭޓު ރަނގަޅުވާން ފެށުމާއި ގުޅިގެން، އެލިޒަބަތު ބޯޔީ އަނބުރާ ޔޫރަޕަށް ދިޔުމަށް ދޫކުރުމަށްފަހު (11،000 ހިކި ބަރުދަން ޓަނުގެ "މޯލްޑިވް ކްރެސެންޓް" ހޯދީމެވެ. މިބޯޓު ގަތީ 10،000 އިނގިރޭސި ޕައުންޑަށެވެ. މިބޯޓަކީ ބޯޓުދެލި އަންދައިގެން ދުއްވާ ބޯޓެކެވެ. މިބޯޓުގެ އިންޖީނު ކަޅުތެޔޮ އަންދައިގެން ދުއްވާގޮތަށް ބަދަލުކުރުމަށް އިތުރު 30،000 އިނގިރޭސި ޕައުންޑް ޚަރަދުވިއެވެ.</p>

  <p class="right">އެމް.އެން.ޓީ.ސީ.ގައި އެޕްރެންޓިސްއަކަށް އުޅުނު ދެއަހަރުގެތެރޭގައި، އަޅުގަނޑުގެމަސައްކަތް ދަސްކުރީމެވެ. ސިލޯނުގައި ހުންނަ ދިވެހިސަރުކާރުގެ ސަފީރު އޮފީހުގެ ކޮމާރޝަލް ސެކްރެޓަރީއެއްގެ މަޤާމަށް އިސްކުރުމުންވެސް އަޅުގަނޑު މަސައްކަތް ދަސްކުރަމުން ގެންދިޔައީމެވެ. ދިވެހިސަރުކާރުގައި އުޅުނުދުވަސްވަރު، އަޅުގަނޑުގެ ޚިދްމަތުގެ ރެކޯރޑް ކާޑު ނަންބަރު 00002 ގައި ލިޔެފައިވަނީ، ރަސްމީގޮތުން އަޅުގަނޑު މަސައްކަތް ފަށާފައިވަނީ 18 ޖުލައި 1958 ގައިކަމަށެވެ. އެމް.އެން.ޓީ.ސީ.ގައި މަސައްކަތްކުރުމުގައި ހޭދަކުރި އަހަރުތައް އެއީ ސަރުކާރު މަސައްކަތްކަމުގައި ބައްލަވާފައިނުވާތީ އަޅުނގަނޑުގެ ޕެންޝަންގެ މުއްދަތަކަށް އެއަހަރުތަކެއް ނުގުނެއެވެ.</p>

  <p class="right">އެހެންކަމަށް ވީނަމަވެސް އެދެއަހަރުގެ ތެރޭގައި، އަޅުގަނޑަށް ދަސްވި އެއްޗިއްސަކީ އަޅުގަނޑުގެ ޤައުމަށް ކޮށްދިނުމަށް އިރާދާގައިއޮތް ކަންތައްތަކުގައި އަގުނުކުރެވޭނޭ ފިލާވަޅުތަކެކެވެ.</p>
</body>
</html>
