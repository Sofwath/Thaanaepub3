<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_79"></h1>

  <p class="right1">ރައީސް ނާޞިރުގެއަރިހުގައި މަސައްކަތް ކުރަމުންގެންދިޔަ ދިގުމުއްދަތުގެތެރޭގައި، އަޅުގަނޑަށް ދަސްވެފައިވަނީ ޖެހިދާނެ ކޮންމެކަމަކަށްވެސް ތައްޔާރީޙާލަތެއްގައިހުރުމަށެވެ. ޗެލެންޖަކަށްވާފަދަ އާކަމަކައިގެން އެމަނިކުފާނު ގުޅުއްވާނެވަޤުތެއް އަޅުގަނޑަށް އެއްގޮތަކަށްވެސް ނޭނގެއެވެ. އެދެބޭފުޅުންނަކީ ޠަބަޢީ ގޮތުންނާއި ކަންކަން ކުރެއްވުމުގައި ވަރަށްތަފާތު ދެބޭފުޅުން ކަމުގައިވީނަމަވެސް، ސިޔާސީކަންކަމާއި ޚިލާފަށް، ވިޔަފާރީގެ ނުވަތަ ކޮމަރޝަލްކަމެއް ދިމާވެއްޖެނަމަ، ރައީސް މައުމޫނުވެސް އެކަމެއް ޙައްލުކުރެއްވުމަށް އަޅުގަނޑާ ގުޅުއްވައެވެ.</p>

  <p class="right">ރައީސް ނާޞިރުގެ ޒަޢާމަތުގެދަށުގައި، ކޭބަލް އެންޑް ވަޔަރލެސް ރާއްޖެއަށްގެނައުމުގެ މެދުވެރިއެއްކަމުގައި ވެފައިވާތީ، އެމީހުންނާއެކުގައި ސޮއިކޮށްފައިވާ އެއްބަސްވުން އާކުރުމުގެ މަޝްވަރާތަކުގައި ބައިވެރިވުމަށް، މައުމޫން އަޅުގަނޑާއި ގުޅުއްވުމުން، އަޅުގަނޑު ޢަޖާއިބުވެގެންނުވާނެއެވެ.</p>

  <p class="right">ފުރަތަމަފަހަރު ކުރެވިފައިވާ އެގްރީމަންޓްގައި، ކޭބަލް އެންޑް ވަޔަރލެސް (ސީ.އެންޑް ޑަބްލިޔު.) އާއި، 1976 ވަނައަހަރު އަޅުގަނޑު ވާހަކަދައްކައި، އަދި ހިންގަންފެށުނު އެއްބަސްވުމުގެދަށުން، ސަރުކާރަށްދައްކާ ރޯޔަލްޓީއަކާއި އަދި ސެޓަލައިޓް ޑިޝްއާއި އެކްސްޗޭންޖް ބަހައްޓާފައިވާ ޢިމާރާތުގެކުލި ދައްކަންޖެހެއެވެ. ދިވެހިރާއްޖޭގެ ބައިނަލްއަޤްވާމީ މުވާޞަލާތީނިޒާމު ހިންގުމާއި، ތަރައްޤީކުރުމުގެ ހުރިހާޙައްޤެއް ހަމައެކަނި ސީ.އެންޑް ޑަބްލިޔު.އަށް ލިބޭގޮތަށްވަނީ އެއްބަސްވެފައެވެ. ދިވެހިސަރުކާރަށް އެއިރު ސީ.އެންޑް ޑަބްލިޔު.ގެ ފަރާތުން، އަހަރަކު ގާތްގަނޑަކަށް 92،000 އެމެރިކާ ޑޮލަރުލިބެއެވެ.</p>

  <p class="right">1980 ގެއަހަރުތަކުގެ ކުރީކޮޅުގައި، ވިޔަފާރިއާއި ޚިދުމަތްތަކުގެ ސެކްޓަރތައްއައީ ވަރަށްއަވަހަށް ކުރިއަރަމުންނެވެ. މިކަންމިހެންވެފައިވަނީ ޓުއަރިޒަމަށް އައިސްފައިވާ ކުރިއެރުމުގެ ސަބަބުންނެވެ. ފައިސާނެތުމުގެ ސަބަބުން، މުވާޞަލާތީގުޅުން ތަރައްޤީކުރުމަށްވަނީ، ދޭންވާ އަހަންމިއްޔަތު ނުދެވިއެވެ. ތަޢުލީމާއި، ޞިއްޙަތާއި، އަދި މަސްވެރިކަމުގެ ސެކްޓަރ ކުރިއެރުވުމަށްވަނީ، ބޭރުގެ ހިލޭއެހީއާއި ލޯނުގެ އެހީތަކުގައި، ވަރަށްބޮޑަށް އިސްކަންދެވިފައެވެ. 1980 ގެއަހަރުތަކުގެ ކުރީކޮޅުގައި، އަޅުގަނޑުމެންގެ މުވާޞަލާތީ ކަންތައްތައް އޮތްނިކަމެތި ޙާލަތުގެސަބަބުން އަޅުގަނޑުމެންގެ އިޖްތިމާއީ - އިޤްތިޞާދީ ތަރައްޤީއަށްވަނީ ނޭދެވޭ އަސަރުތަކެއް ކުރަންފަށާފައެވެ.</p>

  <p class="right">ރަނގަޅު މުވާޞަލާތީގުޅުމެއް ދިވެހިރާއްޖޭގައި ޤާއިމްވެފައިއޮތުމުގެ މުހިންމުކަން މައުމޫނަށް ވިސްނިވަޑައިގެންފައިވަނީ، އެއްޒަމާނެއްގައި ޓެލެފޯނު ޑިޕާރޓްމަންޓްގައި މައުމޫން އުޅުއްވާފައިވާތީވެސް ކަންނޭނގެއެވެ. އެމަނިކުފާނު މުވާޞަލާތީ ކަންތައްތައް ތަރައްޤީކޮށް ޒަމާނާއިއެއްގޮތަށް ކުރިއެރުވުމަށް ވަރަށްބޮޑު އިސްކަމެއްދެއްވިއެވެ. 1983 ވަނައަހަރު ސީ.އެންޑް ޑަބްލިޔު.އާއިއެކު އިތުރުއެއްބަސްވުމެއްގައި ސޮއިކޮށް، އަދި މީގެސަބަބުން 3،000 ފޯނުލައިންގެ އޮޓޮމެޓިކް އެކްސްޗޭންޖެއްގެ ނިޒާމަކަށް ބަދަލުކުރެވުނެވެ.</p>

  <p class="right">ޖަޕާނުގެ ހިލޭއެހީގެ މަޝްރޫއުތަކުގެ ނަތީޖާއެއްގެގޮތުން، ޓެލެކޮމިއުނިކޭޝަންސް ސެންޓަރެއް ބިނާކުރެވި، ޑިޖިޓަލް އެކްސްޗޭންޖަކާއި، މާލޭގެކޭބަލް ނިޒާމާއި، އަދި އަރިއަތޮޅުގައި މުވާޞަލާތީނިޒާމެއް ޤާއިމްކުރެވުނެވެ. މިކަންކަމަށް ގާތްގަނޑަކަށް 12 މިލިއަން އެމެރިކާ ޑޮލަރުހޭދަވިއެވެ.</p>

  <p class="right">ދިވެހިސަރުކާރާއި ސީ.އެންޑް ޑަބްލިޔު.އިންވަނީ، 1986 ވަނައަހަރަށް މުއްދަތުހަމަވާ އެއްބަސްވުމުގެ މާއްދާތަކާމެދު އަލުންމަޝްވަރާކުރުމަށް ތައްޔާރުވެފައެވެ. 1984 ވަނައަހަރުގެ ފަހުކޮޅުގައި، އަޅުގަނޑާއިއެކު ބޭއްވެވި ބައްދަލުވުމުގައި، މައުމޫން އަޅުގަނޑުގާތުގައިވިދާޅުވީ، ދިވެހިސަރުކާރަށް (ސީ.އެންޑް ޑަބްލިޔު.އިން) އަހަރަކުލިބެނީ ގާތްގަނޑަކަށް 225،000 އެމެރިކާ ޑޮލަރުކަމުގައެވެ. އެއީ ސެޓެލައިޓް ޑިޝްއާއި، ޢިމާރާތުގެކުއްޔާއި، އަދި ފޯނުކޯލްތަކަށްލިބޭ ރޯޔަލްޓީގެ ގޮތުގައެވެ.</p>

  <p class="right">އަޅުގަނޑަށް މިޢަދަދު އެނގުމުން ވަރަށްޙައިރާންވިއެވެ. އަދި، މިހާހިސާބަށްއައިއިރު، ދިވެހިސަރުކާރަށް މިއަށްވުރެގިނައިން ލިބެންވާނެކަމުގައި ދެންނެވީމެވެ. އަޅުގަނޑަށް އިޙުސާސްކުރެވުނީ، ކޮންމެވެސް ހިސާބަކުން ކަމެއް ނުބައިކޮށް ހިނގާފައިއޮތީ ކަމުގައެވެ.</p>

  <p class="right">އަޅުގަނޑު އަރުވާނެ ޖަވާބެއް ވިސްނިވަޑައިގެންފައި، އަދި މިކަމަށް އަޅުގަނޑުގެ ޝައުޤުވެރިކަން ހުންނާނެކަން ވެސް އިޙްސާސް ކުރެއްވިފައިއޮތީ ކަމަށްވެސްވެދާނެއެވެ. އަޅުގަނޑުކުރެން އެމަނިކުފާނު އެއްސެވީ، މިކަންބަލާފައި، ދިވެހިސަރުކާރަށްލިބޭ އާމްދަނީ އިތުރުކުރުމުގެ މަޤްޞަދުގައި، ސީ.އެންޑް ޑަބްލިޔު.އާއިއެކު މަޝްވަރާކުރުމަށް އަޅުގަނޑު ޤަބޫލުތޯއެވެ. އަޅުގަނޑު އެކަމަށް އެއްބަސްވީމެވެ. އެމަޝްވަރާތަކެއްގައި އަޅުގަނޑު ހިމެނުނު އެއްބަސްވުމެއްގެ ސަބަބުން، ދިވެހިސަރުކާރަށް ލިބެންވާ ޙައްޤުއެއްޗެއް ނުލިބުމަކީ، އަޅުގަނޑަށް ތަޙައްމަލުކުރެވޭނެ ކަމެއްނޫނެވެ.</p>

  <p class="right">މައުމޫން ވިދާޅުވީ، ދިވެހިސަރުކާރުގެ ޓެލެކޮމިއުނިކޭޝަން ޑިޕާރޓްމަންޓްގެ ޑިރެކްޓަރަކަށް ހުންނެވީ ރިޟުވާން ޝަރީފްކިޔާ ބޭފުޅެއްކަމަށެވެ. އޭނާއަކީ ޓެލެކޮމިއުނިކޭޝަން ގްރެޖުއެޓެކެވެ. އަދި ވަރަށްފޯރިއާއިއެކު ކަންތައްތައް ކުރިއަށްގެންދެވުމަށް ބޭނުންފުޅުވާ ބޭފުޅެއްމެއެވެ. އޭނާހުންނެވީ ސީ.އެންޑް ޑަބްލިޔު.އާއި ކުރިމަތިލެއްވުމަށް ތައްޔާރަށެވެ. އަޅުގަނޑަށް ހިނިތުންވެވުނީހެންހީވެއެވެ. އަދި އަޅުގަނޑު މައުމޫން އަރިހުގައި ދެންނެވީ، މިސިފަތަކަކީ އަޅުގަނޑުމެންނަށް ކުރިމަތިވެފައި މިވާޙާލަތުގައި ވަރަށްރަނގަޅު ސިފަތަކެއްކަމުގައެވެ. އެއީ އަޅުގަނޑަށް ހީވާގޮތުގައި، ސީ.އެންޑް ޑަބްލިޔު.އިންވަނީ އަޅުގަނޑުމެންގެ ބަލިކަށިކަމުގެ ފުރިހަމަފައިދާ ނަގާފައިކަމަށްވާތީއެވެ.</p>

  <p class="right">އަޅުގަނޑު ރިޟުވާން ޝަރީފާ ބައްދަލުކުރުމަށް ހަމަޖެހުނެވެ. އަޅުގަނޑު އޭނާއެއްނުދަންނަމެވެ. އޭނާއަށް ސީ.އެންޑް ޑަބްލިޔު.ގެ ފަރާތުން ދިވެހިރާއްޖޭގައި ހިންގަމުންގެންދާ ކަންތައްތަކާބެހޭގޮތުން ހޯއްދެވުނު މަޢުލޫމާތުތައް އަޅުގަނޑުގާތުގައި ވިދާޅުވިއެވެ. އަޅުގަނޑުމެންނާއި ސީ.އެންޑް ޑަބްލިޔު.އާއި ދެމެދު ބައްދަލުވުމެއް ބޭއްވުމަށް ހަމަޖެއްސީމެވެ. އެއީ އަލަށްސޮއިކުރަން ތައްޔާރުކޮށްފައިވާ، ބޭރުގެ މުވާޞަލާތީ ޚިދުމަތް ދިނުމުގެ ސަޕްލިމެންޓަރީ އެއްބަސްވުމާއިބޭހޭ ބައެއްކަންތައްތަކާއިމެދު މަޝްވަރާކުރުމުގެ ނަމުގައެވެ.</p>

  <p class="right">ފުރަތަމަ ބައްދަލުވުންބޭއްވީ ކޮޅުނބުގެ މިހާރުގެ ގަލަދާރީ ހޮޓެލްގައެވެ. އަޅުގަނޑުމެން ދިވެހިރާއްޖޭގެ ބަދަލުގައި ކޮޅުނބުގައި ބައްދަލުވުންބޭއްވުމަށް ނިންމީ، ދެފަރާތަށްވެސް ފަސޭހަވެފައި އަދިއެވާހަކަ ހުރިހާދިމާއެއްގައި ނުދައްކައި މަޑުމަޑުން އެކަންކުރުމަށާއި، ހުރިހާފަރާތްތަކުންވެސް އެފަރާތެއްގެ ވިސްނުންހުރިގޮތް ސާފުކޮށް ބުނުމަށް ފަސޭހަވާނެތީއެވެ.</p>

  <p class="right">ދިވެހިވަފްދުގައި ހިމެނެނީ ރިޟުވާން ޝަރީފާއި، ޙުސައިން ޝަރީފާއި، އަޅުގަނޑެވެ. ސީ.އެންޑް ޑަބްލިޔު.ގެވަފްދުގައި އިސްކޮށްހުރީ ޢަބްދުއްރަޙީމް ހޯލްޑިންގ (ސީ. އެންޑް ޑަބްލިޔު.ގެ ސަރަޙައްދީ މެނޭޖަރ) އާއި ބިލް ބިޖަން (ބިޒްނަސް މެނެޖްމެންޓް އެގްޒެކެޓިވް) އެވެ.</p>

  <p class="right">ސީ.އެންޑް ޑަބްލިޔު.ޓީމުގެފަރާތުން އަޅުގަނޑުމެންނަށް އިޚްލާސްތެރި މަރުޙަބާއެއް ކިއުމަށްފަހު، އަބްދުއްރަޙީމް ހޯލްޑިންގ ވަރަށް އެހެންކަހަލަ އެއްޗެއްބުންޏެވެ. އަޅުގަނޑާއި ދިމާއަށް "އަނެއްކާވެސް މަރުޙަބާއޭ" ބުންޏެވެ.</p>

  <p class="right">އަޅުގަނޑު އޭނާގާތުގައިބުނީ، އެވަފްދުގެ އެއްވެސްމީހަކާ އަޅުގަނޑާ ކުރިންދިމާވެފައެއްނެތް ކަމަށެވެ. އަދި އޭނާއެބުނީ ކީކޭތޯ ވިސްނާލީމެވެ.</p>

  <p class="right">އޭނާގެޖަވާބަކީ ސީ.އެންޑް ޑަބްލިޔު.އަކީ އެތައްޤައުމެއްގައި މަސައްކަތްކުރާ ކުންފުންޏަކަށްވާތީ، އަޅުގަނޑުމެންގެ ކުރީގެމަޝްވަރާތަކުގައި އޭނާ ހިމެނިފައިނުވާކަމަށްވިއަސް، ހުރިހާ ލިޔެކިޔުންތައް އޭނާއަށްފެނިފައިވާތީ، އަޅުގަނޑު ދަންނަކަމަށް އޭނާހީކުރާ ކަމުގައެވެ.</p>

  <p class="right">ލިޔެކިޔުންތަކުގައިވަނީކީކޭތޯ އަޅުގަނޑު އަހާލީމެވެ. އަދި އެލިޔެކިޔުންތައް ރަނގަޅުތޯ ނުވަތަ ނޫންތޯވެސް އަޅުގަނޑު އަހާލީމެވެ.</p>

  <p class="right">އޭނާ ޖަވާބުދިނީ ރަނގަޅުކަމުގައެވެ. އަދި، "ތިޔައީ މަޝްވަރާތަކުގައި ވަރަށްގޮތްދޫނުކުރާމީހެއް" އޭގައި އޮތްކަމަށް އޭނާބުންޏެވެ.</p>

  <p class="right">އަޅުގަނޑު މިހާހިސާބުން ހީނލީމެވެ. އޭނާއެބުނީ ކީކޭކަންދޭހަވިއެވެ. އަޅުގަނޑު އޭނާގާތުގައިބުނީ، 1976 ވަނައަހަރު، އެބުނި ބައްދަލުވުންތަކުގައި، އަޅުގަނޑަކީ ގޮތްދޫނުކުރާމީހެއ ކަމަށް ފެނުނުނަމައެއީ ކުށްހީއެއް ކަމަށެވެ. ޙަޤީޤަތުގައި އަޅުގަނޑު އެކަންކަމުގައި އެއިރު ވަރަށްބަލިކަށިކަމުގައި ބުނީމެވެ. އެދުވަސްވަރު ސީ.އެންޑް ޑަބްލިޔު.އިން ދިވެހިސަރުކާރު ބޭނުންވެފައިވާ ވަރަށްވުރެބޮޑަށް، ދިވެހިސަރުކާރުން ސީ.އެންޑް ޑަބްލިޔު.އަށްވަނީ ބޭނުންވެއެވެ. އަޅުގަނޑުމެންނަށް ވަގުތުން ކާމިޔާބުވުމަށް، ނުވަތަ ފައިދާއެއްލިބުމަށް، އެއިރު ދެވޭނެ މާބޮޑުއެއްޗެއްނެތެވެ. މިފަހަރު، އަޅުގަނޑު ވަރަށްހަރުކަށިވާނެކަމުގައި އަޅުގަނޑު އިންޒާރުދިނީމެވެ. އެއީ އަޅުގަނޑުމެން އެހާބޮޑަށް ސީ.އެންޑް ޑަބްލިޔު.ބޭނުންނުވާތީއެވެ. އަޅުގަނޑުމެންނަށް އެހެނިހެން ގޮތްގޮތްހުރީމައެވެ.</p>

  <p class="right">މިއީ އަޅުގަނޑު ހަމަޤަޞްދުގައި ބުނިއެއްޗެކެވެ. ސީ.އެންޑް ޑަބްލިޔު.އަށް އަޅުގަނޑުމެންނަކީ އަމިއްލަ އިސްތިޤްލާލެއްއޮންނަ، ވިޔަފާރީގެ ނުވަތަ ކޮމަރޝަލްގޮތުން ހަރުދަނާ ފެންވަރެއްގައިވާ ޤައުމެއްކަން އެންގުމަށްޓަކައެވެ. މިހާރު އަޅުގަނޑުމެންނަކީ މިކުޅިވަރުތައް ފަށާހިސާބުގައި ތިބިބައެއްނޫނެވެ.</p>

  <p class="right">އަޅުގަނޑުގެ އަނެއް ކަންބޮޑުވުމަކީ، ރިޟްވާން ޝަރީފާއި ސީ.އެންޑް ޑަބްލިޔު.ގެ ޖެނެރަލް މެނޭޖަރއާއި ދެމެދު އޮންނަ ގުޅުން ރަނގަޅުކުރުމެވެ. އެބޭފުޅުންވަނީ ކުރީގައި ވަރަށްގިނަފަހަރު ދެބަސްވެވަޑައިގެން ކުރިމަތިލުންތަކެއް ހިންގަވާފައެވެ. ރިޟްވާންގެ ތަޖްރިބާއާއި ކުޅަދާނަކަން މިވާހަކަތަކުގައި ބޭނުންވާތީ، މިކަން ރަނގަޅު މާޙައުލެއްގައި ކުރިއަށްގެންދިއުމަށް އަޅުގަނޑު ބޭނުންވެއެވެ.</p>

  <p class="right">އަޅުގަނޑު އެންމެފުރަތަމަ ކުރަންޖެހޭކަމަކީ، މުވާޞަލާތީ ތަޖްރިބާކާރުންކަމުގައިވާ މިދެބޭފުޅުން އެއްބޭފުޅަކު އަނެއްބޭފުޅަކާމެދު ޞުލްޙަވެރިގޮތަކަށް ކަންތައްތައް ކުރިއަށްގެންދިއުމެވެ. މިދެބޭފުޅުންނަކީ ދެކޮޅުގައި މަސައްކަތްކުރައްވަން ޖެހިވަޑައިގެންފައިވާ ދެފަރާތްކަމުގައި ވީނަމަވެހެވެ. އެދެބޭފުޅުންގެ ދެމެދުގައިވާ ޒާތީކަމަކާއިހުރެ މިމަޝްވަރާތައް ކުރިއަށްނުގޮސް، ނުވަތަ ހުއްޓުމަކަށްއައުމަކީ، އަޅުގަނޑު ބޭނުންވާކަމެއްނޫނެވެ. އެއީ ދިވެހިރާއްޖޭގެ މުސްތަޤްބަލްގެ މުއްސަނދިކަން މިކަމާ ގުޅިފައިވާތީއެވެ. މިދެފަރާތް ގުޅިގެން މަސައްކަތްކޮށްފިނަމަ، އަޅުގަނޑުމެންގެ މިވާހަކަތަކުގެ އަމާޒުތައް ޙާޞިލްކުރުމަށް އެހީތެރިވެދޭނެކަމުގައި އަޅުގަނޑު ދެކޭތީއެވެ.</p>

  <p class="right">ހަމަމިއާއިއެކު، އަޅުގަނޑު ކުރާކަމެއްގެ ސަބަބުން ރިޟްވާން ޝަރީފްގެ އިޙްސާސްތަކަށް އަސަރުނުކުރާގޮތަކަށް ކަންކުރުމުގައި ވަރަށްވިސްނަންޖެހުނެވެ. އޭނާއަކީ، އަޅުގަނޑުމެންގެ މުވާޞަލާތީކަންތައްތައް ހިންގުމުގެ ތަޅުދަނޑިކަމުގައި އަޅުގަނޑު ދެކޭތީއެވެ. ސީ.އެންޑް ޑަބްލިޔުގެ އެއް އެގްޒެކެޓިވް އަކީ ޅަމީހެއް ކަމުގައިވާތީ، އަޅުގަނޑު އޭނާބޭނުންކުރީ ރިޟްވާންއާއި ވާހަކަދެއްކުމަށެވެ. އަދި މަޑުމަޑުން، އަޅުގަނޑު ޖެނެރަލް މެނޭޖަރއާއިއެކު ވާހަކަދެއްކުން ކުރިއަށްގެންދިޔައީމެވެ.</p>

  <p class="right">އަޅުގަނޑުމެންނަށް ވަރަށްމުހިންމުކަންތައްތަކަކާއި ކުރިމަތިވިއެވެ. ފެށިއިރުވެސް އެކަންކަމަށް އަޅުގަނޑު އަލިއަޅުވާލާފައި ވާނެއެވެ. އެކަންތައްތަކަކީ:</p>

  <ul class="calibre6">
    <li class="right2">ދުނިޔޭގެ އެހެންހުރިހާތަނެއްގައި، ބޭރާއި ގުޅުމަށް އެއްމިނިޓް ނުވަތަ އެއަށްވުރެ ކުޑަކޮށް ޔުނިޓް ބަލައި އަގުނަގަމުންދާއިރު، ދިވެހިރާއްޖޭގައި އޮންނަ ކޭބަލް އެންޑް ވަޔަރލެސްގެ ނިޒާމުގެދަށުން ތިންމިނިޓަށް އަގުނަގަމުން އަދިވެސްގެންދަނީ ކީއްވެގެންހެއްޔެވެ؟</li>

    <li class="right2">ދިވެހިރާއްޖޭގައި ފެކްސްގެ ޚިދުމަތްނެތީ ކީއްވެގެންހެއްޔެވެ؟</li>

    <li class="right2">ރާއްޖެއިންބޭރަށް ސީދާގުޅޭ (އައި.ޑީ.ޑީ.) ޚިދުމަތް ޤާއިމްކުރެވިފައިނެތީ ކީއްވެގެންހެއްޔެވެ؟</li>
  </ul>

  <p class="right1">ސެޓަލައިޓް ޑިޝްގައި މިހުރިހާ ޚިދުމަތެއްދެވޭށާއި، ޓެލެވިޜަންލިބުމާއި، އަދި ދުރަށްދެއްކުމުގެ ޚިދުމަތްވެސް ލިބެންއެބަހުރިކަން އަޅުގަނޑަށް އެނގޭކަން ފާހަގަކުރީމެވެ. މިހެންބުނުމުން، ސީ.އެންޑް ޑަބްލިޔު.ގެ ޓީމުން ދިން ޖަވާބުން އަޅުގަނޑުގެގާތަށް ވަރަށްރުޅިއައެވެ. އެކަކުވެސް އެކަމަށް ނޭދޭތީއޭ، ބުނުމުގެ ލަދުކުޑަކަން އެމީހުންގެކިބައިގައި ހުރުމުންނެވެ.</p>

  <p class="right">މިކަމަކީ އެމީހުންގެފަރާތުން އަޅުގަނޑުމެންނަށް ޤަބޫލުނުކުރެވޭނެ، ވަރަށްވިޔާނުދާ ކަމެކެވެ. އަޅުގަނޑު އެމީހުންނާ ދިމާއަށް ވަރަށްސީދަލަށްބުނީ، ދިވެހިސަރުކާރުގެފަރާތުން ސީ.އެންޑް ޑަބްލިޔު.އަށް ކުރެއްވިއިތުބާރު އެމީހުން ނާޖާއިޒްގޮތުގައި ބޭނުންކުރީކަމަށެވެ. އަޅުގަނޑުމެން އެމީހުންނަށް އިތުބާރުކުރީ ޓެކްނޮލޮޖީގެ ކުރިއެރުމާއި އެއްވަރަށް އެމީހުން ދެމުންގެންދިޔަ ޚިދްމަތްތައް ފުޅާކުރާނެކަމަށެވެ. އެކަމުގެ ތަޖްރިބާކާރުންނަކީ އެމީހުންނެވެ. ދިވެހިސަރުކާރެއްނޫނެވެ.</p>

  <p class="right">މިހާހިސާބަށްދިޔައިރު އެމީހުން ކަންކުރަމުންގެންދާގޮތުގެ ރަހަ އަޅުގަނޑަށްލިބިއްޖެއެވެ. އެހެންކަމުން، ބައްދަލުވުމުގެ މަޤްޞަދާއިހަމައަށް ވާޞިލުވުމުގެކުރިން، އަޅުގަނޑު ބާރުއަޅައި ކޮއްޕަން ފަށައިފީމެވެ. އިންޑިޔާ، ސްރީލަންކާ، މެލޭޝިޔާ، ތައިލޭންޑް އަދި ސިންގަޕޫރުގައި ބޭރާއިގުޅުމުގެއަގުތައް ދައްކައިދޭ ސްޓޭޓްމަންޓް އެމީހުންގެ ކުރިމަތީގައިބާއްވައިފީމެވެ. ދިވެހިރާއްޖޭގައި ނަގަމުންދާއަގުގެ މަތިކަން ދެއްކުމަށްޓަކައެވެ. މިހާތަނަށް އެމީހުން އަގުތައް ބޮޑުކޮށްފައިވާ ހަމައެއް އެމީހުންނަށް ދެއްކޭކަށްނެތެވެ.</p>

  <p class="right">އަޅުގަނޑު އައި.ޑީ.ޑީ.ގެ ޚިދްމަތް ނެތްކަމަށްބުނެ، ޗެލެންޖްކުރުމާއިމެދު އެމީހުންބުނީ ޑިމާންޑްނެތް ކަމަށެވެ. އަޅުގަނޑުބުނީ، ޖަވާބު އެމީހުން އެގޮތަށްއެދިނީ، މަދުވެގެން ތިންމިނިޓަށް ބޭރުކޯލަށް އަގުނެގުމުން، އެމީހުންނަށްލިބޭ އާމްދަނީ އިތުރުވާތީކަމަށެވެ. އަދި ފެކްސްގެ ޚިދްމަތް ތައާރަފްނުކުރަނީވެސް،އެމީހުންނަށްލިބޭ އާމްދަނީއަށް ހުރަސްއެޅިދާނެތީއެވެ.</p>

  <p class="right">އެއަށްފަހު އަޅުގަނޑު އެމީހުންނަށް ޗެލެންޖުކުރީމެވެ. އަޅުގަނޑު އެމީހުންނާއި ބެޓްކޮށްފައިބުނީ "މާލޭގައި 100 ލައިންގެ އައި.ޑީ.ޑީ.އެކްސްޗޭންޖެއް ބަހައްޓާތާ ދެމަސްދުވަހުގެ ތެރޭގައި އެ 100 ލައިން އެކުގައި ބޭނުންނުކޮށްފިނަމަ، އެކަމަށް ދިޔަޚަރަދު އަޅުގަނޑުދޭނަން" ކަމުގައެވެ. އެކަމަށް ޚަރަދުވާނީ ގާތްގަނޑަކަށް 25,000 އެމެރިކާ ޑޮލަރުކަން އަޅުގަނޑަށް އެނގެއެވެ. އަދި ހަމައެއާއިއެކު، ވިޔަފާރިތަކަށާއި، އާދައިގެ މީހުންނަށްވެސް އައި.ޑީ.ޑީ.ގެ ޚިދްމަތް އިންތިހާއަށް ބޭނުންވެފައިވާކަން އަޅުގަނޑަށް އެނގޭވެސްމެއެވެ. އަޅުގަނޑުގެ ހުށަހެޅުން ސީ.އެންޑް ޑަބްލިޔު.އިން ޤަބޫލުކޮށްފިނަމަ، އަޅުގަނޑުވަނީ ދެފަރާތުންވެސް ފައިދާލިބޭނެ މަޤާމެއްގައެވެ.</p>

  <p class="right">މިއީ އާދައިގެމަތިން ކަންހިނގާގޮތެއްނޫނެވެ. ނަމަވެސް މިގޮތަށް މިކަންހިނގިއެވެ. އެކްސްޗޭންޖް ބެހެއްޓިތާ 10 ދުވަހުގެތެރޭގައި 100 ލައިންހުސްވެއްޖެއެވެ.</p>
</body>
</html>
