<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_23"></h1>

  <p class="right1">ތިޔާގިކަމުގެ ދިހައަހަރު ކަމުގައިވީ 1960ގެ އަހަރުތަކަށް އަލިވިލުނީ، ދެކުނުގެއަތޮޅުތަކުގައި ބަޣާވަތެއްފެށި އަދި ރާއްޖޭގެ ހުރިހާރަށެއްގައިހެން ހަމަނުޖެހުމުގެ މޫސުމެއް އުފެދުމުންނެވެ. އިނގިރޭސިވިލާތުގައި ދެވަނަބޮޑުހަނގުރާމަ ނިމުމާގުޅިގެންއައި ދަތިދުވަސްވަރުފާއިތުވެ، ވަރަށްއުފާވެރިކަމާއިއެކު 1950ގެ ކާރުބާރުބޮޑު ލަންޑަނެއް އުފަންވިއެވެ. އެމެރިކާގައި މިދިހައަހަރު ވެގެންދިޔައީ ވަރަށްލޭއޮހޮރުވުންގިނަ އަހަރުތަކަކަށެވެ. ދޮނާއި ކަޅުމީހުންގެ ދެކޮޅުވެރިކަމުގެ މުޒާހަރާތަކާއި، ރައީސް ކެނެޑީ އާއި، މާރޓިން ލޫތަރ ކިންގ، އަދި ރޮބަރޓް ކެނެޑީވެސް އަވަހާރަކޮށްލުން ހިނގައިދިޔައެވެ.</p>

  <p class="right">ދިވެހިރާއްޖެ މިދިހައަހަރު ފަށައިގަތީ ރަސްކަމެއްކުރަމުންއަންނަ މުޅިންއެކަހެރި ޤައުމެއްގެގޮތުގައެވެ. މަސްވެރިކަމުގެ ވަރަށްކުޑަޞިނާޢަތަކާއި އަމިއްލަކުދިވިޔަފާރިކޮޅެއްގެ މައްޗަށް ބަރޯސާވެ، ކިރިޔަކިރިޔާ ދިރިއުޅެވެމުންދާ، ރަނގަޅު ޚިޔާލުތަކެއްގެވެރި ވަޒީރުލްއަޢުޒަމަކު ހިންގަވަމުންދާ ވަރަށްކުޑަކުޑަ ޤައުމެއްގެ ގޮތުގައެވެ. ދިވެހިރާއްޖެއަށް ފުރިހަމަ މިނިވަންކަން ލިބުނީ 26 ޖުލައި 1965 ގައެވެ. އަދި އެދިހައަހަރު ނިންމާލީ މިނިވަން ޖުމްހޫރިއްޔާއެއްގެ ގޮތުގައި ހަމައެމަނިކުފާނު ރައީސްކަމުގެ މަޤާމްގައި ހުންނަވައިގެންނެވެ.</p>

  <p class="right">އެދިހައަހަރަކީ ޤައުމް ވަރަށްމަޑުމަޑުން ތަރައްޤީވަމުންއައި ދުވަސްވަރެކެވެ. 21 ވަނަޤަރުނުގެ، މިޒަމާނުގެ ތިޔާގި، ފާގަތިދުވަސްވަރުގެ ބިންގާއެޅުނީ އެދުވަސްވަރުއެވެ. އެއީ އެކަންތައްތަކުގައި އުޅުނުމީހުންނަށްވެސް، އަޅުގަނޑުމެން ކުރަމުން މިގެންދަނީ، އަދި އެހީތެރިވެވެމުން މިގެންދެވެނީ ކޮންކަމެއްގައިކަމެއް އެނގިފައިވީހެނެއް ހިއެއްނުވެއެވެ.</p>

  <p class="right">1959 ވަނައަހަރުހާތާނގައި، ދިވެހިރާއްޖޭގައިވަނީ ދިރިއުޅުމުގެފެންވަރާއި ތަޢުލީމީފެންވަރު ރަނގަޅުވެ، މަސްވެރިކަން ކުރިއަރައި އަދި ކަނޑުދަތުރުކުރާ ބޯޓުފަހަރު އިތުރުވެފައެވެ.</p>

  <p class="right">ތަޢުލީމީކަންތައްތައް ރަނގަޅުކުރެއްވުމަށް އެޅުއްވި ފިޔަވަޅުތަކުގެ ނަތީޖާއަކީ، ރާއްޖޭގައި ތަޢުލީމުދެވިފައިވާ ދިވެހީންނަށް އިނގިރޭސިބަހުން ފަރިތަކޮށް ވާހަކަދައްކައި، ވިޔަފާރީގެ މުޢާމަލާތްތައް ފަސޭހަކަމާއެކު ހިންގުމެވެ. 1960ގެ އަހަރުތަކުގެތެރޭގައި މުވާޞަލާތީ ޓެކްނޮޖީގެޒަމާން އައުމާވިދިގެން، އިނގިރޭސިބަހަކީ ދުނިޔޭގެ މުވާޞަލާތީ ބަސްކަމުގައި ވެގެންހިނގައިދާނެ ކަމަކަށް އެނގިފައެއްނުވެއެވެ.</p>

  <p class="right">އަޅުގަނޑުމެންގެ އެކަހެރިކަމާއި ގަމުގެ މައްސަލާގައި، އިނގިރޭސީންނާއި ދެމެދުއޮތް އުނދަގޫގުޅުމުގެ ނަތީޖާއެއްގެ ގޮތުން، އިނގިރޭސިބަސް ދޫކޮށް، ހަމައެކަނި ދިވެހިބަހުން ހުރިހާކަމެއް ހިންގަން ނިންމިކަމުގައިވީނަމަވެސް އަޅުގަނޑުމެން އެއްވެސްބަދުނާމެއް ނުކުރެވުނީހެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_11.png" />

    <p class="caption">ރައީސް އިބްރާހީމް ނާޞިރު، 26 ޖުލައި 1969 ގައި، އަމީނިއްޔާ ސުކޫލުގެ ގާރލްގައިޑުން އިންސްޕެކްޓް ކޮށްދެއްވަނީ</p>
  </div>

  <p class="center1"></p>

  <div class="centered_image1">
    <img alt="" class="center3" src="../Images/Picture_12.png" />

    <p class="caption">ސްރީލަންކާގެ ބޮޑުވަޒީރު ސިރިމާވޯ ބަންޑާރަނަޔަކަ ރަސްމީދަތުރުފުޅެއްގައި ރާއްޖެވަޑައިގަތުމުން ބޮޑުވަޒީރު އަޙްމަދު ޒަކީ އެކަމަނާއަށް ހުޅުލޭއެއާޕޯޓްގައި މަރުހަބާދަންނަވަނީ.</p>
  </div>

  <p class="center1"></p>

  <p class="right">ވަޒީރުލްއަޢުޒަމްގެގޮތުގައި، ނާޞިރަކީ، ޙަޤީޤަތްޤަބޫލުކުރައްވާބޭފުޅެކެވެ. އެމަނިކުފާނު، ދިވެހިރާއްޖޭގައި އިނގިރޭސިބަހުން ކިޔަވައިދިނުން ތަޢާރަފްކުރެއްވިއެވެ. ހަމައެއާއިއެކު، ފެންވަރުރަނގަޅު، ތަޖްރިބާހުރިޓީޗަރުން، ސިލޯނުން ލިބޭގޮތްވުމުން ދިވެހިރާއްޖޭގައި ކިޔަވައިދިނުމުގެ ވަޒީފާތަކަށް އެމީހުންގެންނެވިއެވެ. އެއީ ދެޤައުމުގެ ތަޢުލީމީ ސިޔާސަތަށް ގެނައިބަދަލަކާ ގުޅިގެންނެވެ. އިނގިރޭސިބަހުގެ އަގުވަޒަންކުރައްވައި، އެބަހުންކިޔަވައިދިނުމުން ދިވެހިރާއްޖެއަށްވާނީފައިދާކަން އެމަނިކުފާނު ދެނެވަޑައިގަތެވެ.</p>

  <p class="right">ސިލޯނާ އަޅުގަނޑުމެނާ ދެމެދު އަބަދުވެސް އޮންނަނީ އުނދަގޫގުޅުމެކެވެ. ޒަމާނުއްސުރެ ސިލޯނުމީހުން ދެކެމުންއައީ ދިވެހިންނަކީ ދަށްބައެއްކަމަށެވެ. ނަމަވެސް، ސިލޯނަށް (1972 ވަނަ އަހަރުންފެށިގެން ސްރީލަންކާ) ދިވެހިރާއްޖޭގައި އިންވެސްޓްކުރުމުގެ ފައިދާ މިހާރުފެނުނުކަމުގައި ވީނަމަވެސް، އެރަށުގެ ވިޔަފާރިވެރީން މިކަމުގައި ބައިވެރިވީ މާފަހުންނެވެ. ސިލޯނުމީހުން ދިވެހިރާއްޖެއަށް މަސައްކަތްކުރަންއައެވެ. އަދި ބައެއްމީހުންނަށް އަމިއްލަގެދޮރާއި ދުރުގައި، އާޘަޤާފަތެއްގައި އުޅެންޖެހުމުން، އުނދަގޫތަކެއް ތަޙައްމަލުކުރަންޖެހުނެވެ. އަދި ބައެއްމީހުންނާއިދޭތެރޭ ދިވެހީން އިހާނެތިކޮށް ކަންތައް ކޮށްފައިވެސް އެބަހުއްޓެވެ.</p>

  <p class="right">1960ގެ އަހަރުތައް ފެށުނުއިރު، ސިލޯނުސަރުކާރުން ވައަތުފިޔައިގެ ޙިމާޔަތްތެރި ވިސްނުން ގެންގުޅުމުގެ ސަބަބުން، ދިވެހިރާއްޖެއަށް ދަތިތަކެއް އިޙްސާސްކުރަންޖެހުނެވެ. އަޅުގަނޑު އެ ދިހައަހަރު ހުންނަން ހަމަޖެހިފައިއޮތީ ސިލޯނުގައި ކަމަށްވުމުން، މިކަން އަޅުގަނޑަށް ޚާއްޞަކޮށް ފާހަގަވިއެވެ.</p>

  <p class="right">ފަހުން މިފޮތުގައި އަޅުގަނޑު ދަންނަވާފައިވާނޭފަދައިން، އަޅުގަނޑަށް 1970ގެ އަހަރުތަކުގެތެރޭގައި، އެއިރު ސިލޯނުގައި އޮތް ބަންޑާރަނާޔަކަ ސަރުކާރުން ގެންގުޅުނު ނޭއްގާނިގޮތުގެސަބަބުން، ދިވެހިރާއްޖޭގެ ބޭރުގެވިޔަފާރިޙަރަކާތްތަކުގެ މައިމަރުކަޒު އެހެންޤައުމަކަށް ބަދަލުކުރަންޖެހުނެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_13.png" />

    <p class="caption">13 މާރޗް 1958 ގައި ޔުނައިޓަޑް ސުވަދީވަ ރިޕަބްލިކް ޤާއިމްކުރުމަށްފަހު، ގަމުގެ މައިފާލަންދޮށުގައި، ދިވެހިސަރުކާރާއި ދެކޮޅަށް އައްޑުއަތޮޅުމީހުން މުޒާހަރާކުރާތަންބަލަން އިނގިރޭސި އޮފިސަރުން. ފަހުން ހުވަދުއަތޮޅާއި ފުވައްމުލައް މިބަޣާވާތާއިގުޅިގެން މާލޭގައިއޮތް ދިވެހިސަރުކާރާއި ވަކިވީއެވެ.</p>
  </div>

  <p class="right1"> </p>

  <p class="right">1950 ގެ އަހަރުތައް ނިމިގެންދިޔައީ ވަރަށްނާކާމިޔާބުގޮތެއްގައެވެ. ރާއްޖޭގެ ދެކުނުގެ އައްޑުއަތޮޅު ގަން، އިނގިރޭސީން ކުއްޔަށްހިފުމާއިބެހޭ އާއެގްރީމަންޓާއިމެދު އުފެދުނު މަސްއަލައާއި ކުރިމަތިވުމުންނެވެ. އެމަސްއަލައަކީ، އެމަސްއަލައާއިހުރެ 1957 ވަނައަހަރު އިބްރާހީމް ނާޞިރު ވަޒީރުލްއަޢުޒަމްކަމުގެ މަޤާމަށް ހަމަޖެހުނު، އައްޑުއަތޮޅާއިބެހޭގޮތުން ފުރަތަމަވެވުނު އެގްރީމެންޓާ ދެބަސްވުމުގެމަސްއަލައެވެ.</p>

  <p class="right">ނާޞިރު ވަޒީރުލްއަޢުޒަމްކަމުގެމަޤާމާއި ޙަވާލުވެވަޑައިގެންނެވިއިރު، އިނގިރޭސީން ގަމުގައި ތަފާތު ޢިމާރާތްތައް އަޅަންފަށައިފިއެވެ. މިފައިދާހުރިކޮންޓްރެކްޓް ދީފައިވަނީ ކޮސްޓޭން ކިޔާ އިނގިރޭސިކުންފުންޏަކަށެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_14.png" />

    <p class="caption">ސަރުކާރުގެބާރުގެދަށަށް ހުވަދުއަތޮޅު ގެންނެވުމަށް ތިނަދުއަށްކުރެއްވި ދަތުރުފުޅުގައި، ނާޞިރު (މެދުގައި) ސިފައިންގެ އިސް އޮފިސަރ ކ.ދ.އަޙްމަދު މަނިކާއި، ވަޒީރުއްދާޚިލިއްޔާ އިބްރާހީމް ރަޝީދާއި (ކަނާތްފަރާތުގައި)އެކު ފޮޓޯއަކަށް މަޑުކޮށްލައްވައިގެން</p>
  </div>

  <p class="center1"></p>

  <p class="right">ނާޞިރު ބާރުއަޅުއްވައި އެދިވަޑައިގަތީ، އިނގިރޭސީން ފުރަތަމަކޮށްފައިވާ އެގްރީމަންޓާއިމެދު އަލުންވާހަކަދެއްކުމަށެވެ. އެއީ އަހަރަކު 2,000 އިނގިރޭސި ޕައުންޑަށް، 100 އަހަރަށް ގަން ކުއްޔަށްހިފުމަށް ކުރެވިފައިވާ އެގްރީމެންޓެވެ. މިމަސްއަލައިގެ ނަތީޖާއަކަށްވީ އިމާރާތުގެ މަސައްކަތް ލަސްވުމާއި، އެކަމާއިގުޅިގެން އިނގިރޭސީންނަށްވީ ދައްޗާއި، ގަމުގެ މަސައްކަތުގައިއުޅުނު އިނގިރޭސިކުންފުނިތަކަށް ލިބުނުގެއްލުމެވެ. އިނގިރޭސިސަރުކާރުންނާއި މަސައްކަތްކުރުމަށް ޙަވާލުވި ފަރާތްތަކުން ބޭނުންވީ، ވީހާއަވަހަކަށް އެމަސްއަލަ ޙައްލުކުރުމަށެވެ. އެއީ ގަމާއި ޙަވާލުވެފައި އޮތުމާއިއެކު، ލަސްވުމުން ލިބޭނޭ ގެއްލުން އެމީހުންނަށް ބޮޑުވާނެތީއެވެ.</p>

  <p class="right">18 އަހަރުފަހުން، އިނގިރޭސިން ގަންދޫކޮށްފޭބުމަށްޓަކައި، ކުރީގެއެގްރީމެންޓް ބާޠިލުކުރިހިސާބުން، އަޅުގަނޑު އެކަމުގައި ޢަމަލީގޮތުން ބައިވެރިވުމާއިގުޅިގެން، އެމަސްއަލަ ހިނގާފައިވާގޮތުގެ ތަފްޞީލު އަޅުގަނޑަށް އެނގުނެވެ. އެއީ ގަން ކުއްޔަށްދިނުމުގެ ކަންތައްތައް ހިނގިއިރު އަޅުގަނޑުހުރީ ދިވެހިރާއްޖެއަކުނޫނެވެ. ސިލޯނުގައެވެ.</p>

  <p class="right">ފެންނަފެނުމަށް އިނގިރޭސީން ދެކުނުގެއަތޮޅުތަކުގައި ހިތްހަމަނުޖެހިތިބި މީހުންނާއިގުޅިގެން ބަޣާވާތް ހިންގަންއުޅުނެވެ. ހަމައެކަނި އައްޑުއަތޮޅަކުނޫނެވެ. ހުވަދުއަތޮޅާއި ފުވައްމުލަކުގައި ދެކޮޅުވެރިކަން މަޑުމަޑުން ކެކެންފަށައިފިއެވެ.</p>

  <p class="right">އިނގިރޭސީންގެ މަޝްރޫޢުތަކުގައި މަސައްކަތްކުރާ ދިވެހިންނަށް ލިބޭމުސާރަ އެމީހުނަށް ނުދޭކަމަށް ކިޔަންފަށައިފިއެވެ. ޙަޤީޤަތަކީ މަސައްކަތްކުރާ މީހުންނަށް މުސާރަދިނެވެ. ނަމަވެސް ދިވެހިރާއްޖޭގެ މުސާރަތަކާއި އެއްވަރަށެވެ.</p>

  <p class="right">އައްޑުއަތޮޅުމީހުން ބޭނުންވަނީ އެމީހުންގެ ހިކިމަސް ސީދާސިލޯނަށްބޭރުކޮށް، އެމީހުންނަށް ބޭނުންވާ ކާބޯތަކެތިގަނެ، މާލެ މެދުވެރިނުކޮށް ވިޔަފާރިހިންގާށެވެ. އިބްރާހީމް ނާޞިރުގެ އަމުރުފުޅުގެ ދަށުގައިވާ ދިވެހިސަރުކާރުން އެންގެވީ، ހުރިހައި ދެކުނުގެއަތޮޅުތައްވެސް ހިމެނޭގޮތަށް ރާއްޖޭގެ ހުރިހާވިޔަފާރިއެއްކުރަންވާނީ މާލެ މެދުވެރިކޮށްގެން ކަމަށެވެ.</p>

  <p class="right">ދޫނީގެޙަރަކާތްތައްބަލަން، މަޝްހޫރު، އަދި ދޫންޏާއިބެހޭ އެތައްފޮތެއްލިޔެފައިވާ މީހެއްކަމުގައިވާ މޭޖަރ ޑަބްލިޔު.ޑަބްލިޔު.ފިލިޕްސް ފާޅުގައިއެނގޭގޮތުގައި، އިނގިރޭސީންގެ ހުއްދައާއިއެކު އައްޑުއަތޮޅުގެ ފޯނާ އާއި ފްލޯރާ ބެލުމުގެނަމުގައި އައެވެ. އެހެންނަމަވެސް އޭނާއައުމުގެ މައިމަޤްޞަދަކީ، ގަމާއި އައްޑުއަތޮޅުގައި ބަޣާވާތެއްހިންގުމެވެ. މީނާއަށް މިކަންކުރެވުނީ ޒަމާނުއްސުރެ އައްޑުއަތޮޅާއި ވެރިރަށް މާލެއާއި ދެމެދު އޮންނަ ދެކޮޅުވެރިޙާލަތަށް ބިނާކޮށް އެއިޙްސާސްތަކާއި ކުޅެގެންނެވެ.</p>

  <p class="right">ހަމަމިކަހަލަކަމެއް ދެވަނަބޮޑުހަނގުރާމައިގެތެރޭގައިވެސް ކޮންމެވެސްވަރަކަށް ހިނގިއެވެ. އެދުވަސްވަރުވެސް އައްޑުއަތޮޅުމީހުން ބަޣާވާތުގެވާހަކަދެއްކިއެވެ. ނަމަވެސް ދެވަނަބޮޑުހަނގުރާމައިގެ ސަބަބުން އެއްވެސްކަމެއް ނުހިނގީކަމަށްވެސް ވެދާނެއެވެ.</p>

  <p class="right">ފެންނަފެނުމަށް މޭޖަރ ފިލިޕްސް ބަޣާވާތުގެ ތަޞައްވަރު ކުރަހައިދީ އަދި އެކަންކުރާނޭގޮތުގެ ތަފްޞީލީ މަސައްކަތްވެސް ކުރިއެވެ. ކުރީފަހަރު ގެންނަންއުޅުނު ބަޣާވަތުގައިވެސް ބައިވެރިވި، އައްޑުއަތޮޅުގެ ތަޢުލީމީ، އަދި އިނގިރޭސިބަހުން ވާހަކަދައްކާ ޢަބްދުﷲ ޢަފީފްއަކީ ބަޣާވާތުގެވެރިޔާކަމުގައި ހަމަޖެއްސިއެވެ. އޭނާއަކީ އައްޑުއަތޮޅުގައި އަދި ކީއްތޯ، މުޅިދިވެހިރާއްޖޭގެ ވެރިކަންހިންގުމުގެ ސިޔާސީ އެދުންވެރިކަންއޮތްމީހެއްކަމުން، މިއީ އިނގިރޭސީން ހިންގަން މިއުޅުނުކުޅިގަނޑުގައި ގެންގުޅެން އެންމެއެކަށީގެންވާ މީހާއެވެ.</p>

  <p class="right">1959 ވަނައަހަރު އަތޮޅުއޮފީހެއް އަންދާލައި، ދިވެހިޤައުމީދިދަ ވީދާލިއެވެ. އައްޑުއަތޮޅުގެ ރައްޔިތުން ޢަފީފުގެ ވެރިކަމުގެ ދަށުގައި ދިވެހިރާއްޖެއާއިވަކިވެ، މިނިވަންވެރިކަމެއް ޤާއިމްކުރީކަމަށް އިޢުލާނުކުރިއެވެ. އަދި މާލޭގައިއޮތް ދިވެހިސަރުކާރުގެ އަމުރަކަށް ނުވަތަ ސިޔާސަތާއިއެއްގޮތަކަށް އެއްވެސްކަމެއްނުކުރިއެވެ.</p>

  <p class="right">އައްޑޫގައި މަސައްކަތްކުރާ މީހުންނަށް އޮންނައުޖޫރަ ސީދާއިނގިރޭސީންގެއަތުން އެމީހުން އަތުލާންފެށިއެވެ. އެމީހުންގެ އުފެއްދުންތައް ސިލޯނަށް ސީދާބޭރުކުރާންފެށިއެވެ. ފަހުން، ޖެހިގެންއޮތް ހުވަދުއަތޮޅާއި ފުވައްމުލަކުގެމީހުން މިބަޣާވާތުގައި ބައިވެރިވިއެވެ.</p>

  <p class="right">1959 ވަނައަހަރުގެ މާރޗްމަހު، އިނގިރޭސި ނޫސްތަކުގައި، "ޔުނައިޓެޑް ސުވަދީވަ އައިލަންޑްސް" އުފެއްދުން ކުލަގަދަކޮށް ފާހަގަކުރިއެވެ. އެއީ ގަމުގައި އެމީހުން (އިނގިރޭސީން) ޖަހާހާބެރަކަށް ނަށާނެ ސަރުކާރެއް އޮތުމުން ލިބޭނޭ ފައިދާތައް ފެނިގެންނެވެ. މިއީ އާދަޔާއިޚިލާފް އަދި ފާޅުގައި 1887 ވަނައަހަރު ވެވިފައިވާ އެއްބަސްވުމާއިޚިލާފު ޢަމަލެކެވެ. އިނގިރޭސިވިލާތަށްއޮތީ ދިވެހިރާއްޖެ ޙިމާޔަތްކުރުމެވެ. ދިވެހިރާއްޖެ ބައިބަޔަށްކޮށާ ފޮތިފޮތިކުރާކަށް ނޫނެވެ.</p>

  <p class="right">ބާޣީން އެމީހުންގެވެރިކަން ޤާއިމްކުރީ އިނގިރޭސީންގެ ފުރިހަމަރުހުމާއި އެކުގައެވެ. އިނގިރޭސީން ބޭނުންވީ ގަން އެމީހުންގެ ނުފޫޒުގެދަށަށް ގެންނާށެވެ. އަދި މިއުފެއްދި ޙާލަތުގެ ސަބަބުން ކުރިންހުންނެވި ވަޒީރުލްއަޢުޒަމްއާއި އެކު، އެހެންފަރާތަކާއި ވާހަކަދެއްކުމަކާއިނުލައި އަމިއްލައަށްވެފައިވާ އެއްބަސްވުމުގައިވާގޮތަށް، ގަން ކުއްޔަށްދެއްވުމަށް ނާޞިރަށް މަޖްބޫރުކުރާށެވެ.</p>

  <p class="right">ކޮޅުނބުން ސީދާގަމަށް މުދާގެނައުމުގެ ޚިދްމަތް ޤާއިމްކުރިއެވެ. (ކަސްޓަމް ޤަވާއިދުގައި އޮންނަގޮތަށް މާލެއަށްނުގެނެސް) މިކަންކުރީ މޫސާޖީ އެންޑް ކޮންޕެނީ ކިޔާ ބޯރާ ވިޔަފާރިއެއް އެމީހުންގެ އޭޖަންޓަކަށް ހަމަޖައްސައިގެންނެވެ. މިކަންކުރުމަށް އިނގިރޭސީންނަށް ވެދެވެންއޮތް ހުރިހާއެހީތަކެއް ފޯރުކޮށްދިނެވެ. އަދި ގަމުގައި ސިފައިންގެ ހުރިހާއިންސްޓަލޭޝަންތައް ހެދުމައިގެން މާލޭގައިއޮތް ދިވެހިސަރުކާރުގެ އުނދަގުލަކާއިނުލައި ކޮސްޓެއިންސްއިން ކުރިއަށް ގެންދެވޭނެތީއެވެ.</p>

  <p class="right">1959 ވަނައަހަރު ދިވެހިސަރުކާރުގެ ފަރާތުން، "އެލިޒަބަތު ބޯޔީ" ނަމަކަށްކިޔާ ބޯޓު ކާބޯތަކެއްޗާއި ސިފައިން ގޮވައިގެން ދައްޕަރު މޫސާ މަނިކުގެ ކޮމާންޑްގެދަށުގައި، އަދި މަދަނީލިއޭސޯން އޮފިސަރަކަށް ޢަބްދުލްމަޖީދު މާހިރު ހުންނަވައިގެން، ފުވައްމުލަކަށް ފޮނުއްވިއެވެ. ސިފައިންގެ ކޮމާންޑަރާއި ލިއޭޒާން އޮފިސަރއާއި ދެބޭފުޅުން ރައްޔިތުންނަށް އެމީހުންގެ އެމޮޔަޚިޔާލުދޫކޮށް، އަމާންދިނުމަށް ނަސޭހަތްދެއްވިއެވެ. މިނިވަންކަމަށްކުރާދަޢުވާ ދޫކޮށްލުމަށްފަހު، ކާބޯތަކެއްޗާއި ޙަވާލުވުމަށް އަންނާން އެންގެވިއެވެ.</p>

  <p class="right">ރަށުގެމީހުން އިޖާބަދިނީ ބޯޓަށް ގައުއުކުމުންނެވެ. މިކަންކުރުމުން، ސިފައިން ކޮންމެވެސްވަރަކަށް ވައިގެތެރެއަށް ބަޑިޖެއްސެވެ. މިކަމުން މަޝްރަޙު ކޮންމެވެސްވަރަކަށް މައިތިރިވީނަމަވެސް ރައްޔިތުން އަމާނެއްނުދިނެވެ. ދައްޕަރު މޫސާ މަނިކު ނިންމެވީ، ޙަމަލާއާއިގެން ކުރިއަށްނުގޮސް މާލެ ދުރުވުމަށެވެ. އޭނާ އެރަށުން އެނބުރި މާލެ ދުރުވުމަށްފަހު، މަޤާމުން އިސްތިއުފާދެއްވިއެވެ.</p>

  <p class="right">އޭގެފަހުން ބާޣީންނާއިދެކޮޅަށް އާޙަމަލާއެއް ތައްޔާރުކުރެވުނެވެ. މިކަމަށްބޭނުންވާ އެހީތެރިކަން ހޯއްދެވުމަށް، ކޮޅުނބަށާއި އިންޑިޔާއަށާއި މިޞްރަށް ސަރުކާރުގެ މަތީފެންވަރުގެ ވަފްދެއްފޮނުއްވިއެވެ. މިވަފްދުގައި ހިމެނިވަޑައިގަތީ އިބްރާހީމް ޝިހާބު، މުޙައްމަދު ޒަކީ، ޝައިޚް އިބްރާހީމް ރުޝްދީ، ފާރޫޤް އިސްމާޢީލް އާއި ޙަސަން ޒަރީރެވެ. ދިވެހިސަރުކާރުގެ ސަފީރަކަށް ކޮޅުނބުގައި އެއިރު ހުންނެވީ އަޙްމަދު ޒަކީ އެވެ.</p>

  <p class="right">ވަފްދު އިންޑިޔާއަށް ވަޑައިގަތީ ޕްރައިމްމިނިސްޓަރ ނެހްރޫއާއި ބައްދަލުކުރައްވާށެވެ. ނަމުގައި ސިޔާސީއެހީ ހޯއްދެވުމަށެވެ. އަޅުގަނޑަށް އެނގިފައިވާގޮތުގައި، ޕްރައިމްމިނިސްޓަރ ނެހްރޫއާއި މިޞްރުގެރައީސް ނާޞިރާއި ދެބޭފުޅުންމެ އިނގިރޭސީންނާއި ކުރިމަތިނުލެއްވުމަށް އެންގެވިއެވެ. ނަމަވެސް މިޞްރުން ކޮންމެވެސްވަރަކަށް ހަތިޔާރުދިނުމަށް ވަޢުދުވިއެވެ. އެހަތިޔާރުބަލާ އަޅުގަނޑުމެންގެ ދެބޯޓު ސުއޭޒްކެނެލަށް ފޮނުވައިގެންވެސް އެހަތިޔާރެއް ނުލިބުނެވެ.</p>

  <p class="right">ސްރީލަންކާއަށް ޒިޔާރަތްކުރި ދިވެހިޓީމަކުންވެސް ހަތިޔާރުހޯދުމަށް މަސައްކަތްކުރިއެވެ. މަދުއަދަދެއްގެ ބާ، އުވާލެވިފައިވާ އަދި މިހާރުނުއުފައްދާ ހަތިޔާރުކޮޅަކާއި މަހަށްދާ އުޅަނދެއްލިބުނެވެ. އެއީ ހަނގުރާމައިގެދުވަސްވަރު ބަނދެފައިވާ (އެމް.ވީ.އެފް.) މޯޓަރައިޒްޑް ފިޝިންގ ވެސެލްއެކެވެ. އެބޯޓު އެއިރުވީ ޖަޕާނުގައެވެ. އެތަނުން އެބޯޓު ކޮޅުނބަށް ގެނައެވެ. ރާވާފައިވަނީ އެބޯޓު ބޭނުންކޮށްގެން ހުވަދޫ އަނބުރާހޯދާށެވެ.</p>

  <p class="right">"އާރމީޒް" ނުވަތަ "ސޮންސްބީކް" ކިޔާބޯޓެއްވަނީ މިއުޅަނދު ކަފުޖަހައިގެން ގެނައުމުގައި އެހީތެރިވުމަށް ހަމަޖެހިފައެވެ. ނަސީބުދެރަކަމުން އެބޯޓު ދިޔަވާންފަށައިފިއެވެ. ދެންޖެހުނީ ކަފުޖަހައިގެންގެނައުން ހުއްޓާލާށެވެ. އަދި ދޭތިމެ އަނބުރާ ކޮޅުނބަށްދިޔައީއެވެ. އެއުޅަނދު ޓާއޯސް ބޯޓުޔާޑަށް ގެންގޮސް އަލުންހަދައި، އިންޖީނުވެސް އެޅިއެވެ. އެބޯޓުގެ ނަމަކަށް ދިނީ "އެރީނާ" އެވެ. އަދި އަލުންރިފިޓްކުރުމަށްފަހު، އަމިއްލަބާރުގައި މާލެއަށް ދަތުރުކުރިއެވެ. އަދި އެތަކެއް އަހަރުވަންދެން ޕޯޓްކޮމިޝަނުން އެބޯޓު ބޭނުންކުރިއެވެ.</p>

  <p class="right">މިކަންތައްތައް ހިނގަމުންދިޔައިރު، ވަޒީރުލްއަޢުޒަމް އިބްރާހީމް ނާޞިރާއި އިނގިރޭސި ރެޕްރެޒެންޓޭޓިވްއާ ދެމެދު ވާހަކަތައް ކުރިއަށްދެއެވެ.</p>

  <p class="right">ދެކުނުގެ ބަޣާވާތް ހުއްޓުވައިލުމަށްޓަކައި ހަތިޔާރު ހޯއްދެވުމަށް ފޮނުއްވި މަންދޫބުންނަށް އެކަން ކާމިޔާބުނުވިވާހަކަ، 1959ވަނައަހަރު ނާޞިރު އަޅުގަނޑަށް އެންގެވިއެވެ. ލިބިވަޑައިގަންނަވާފައިއޮތީ 35،000 ރުފިޔާއަށް އެއްޗެއްގެމަގުން ބައްލަވައިގެންފައިވާ ބާ ތިންފިސްތޯލައެވެ. ހުވަދުއަތޮޅާއި އައްޑުއަތޮޅު އަނބުރާ ސަރުކާރުގެބާރުގެދަށަށް ގެންނެވުމަށް ނާޞިރު ހުންނެވީ "ގޮތް ދޫނުކުރައްވާނޭ" ގަދަހިތްވަރެއްގައެވެ.</p>

  <p class="right">ރާއްޖެއަށް ކުރިމަތިވެފައިވާ ކަންތައްގަނޑުގެޙާލަތު ދިރާސާކުރުމަށްފަހު، ޤާނޫނާއިއެއްގޮތްވާގޮތުގެމަތިން ޤަވާޢިދުން ހަތިޔާރު ހޯދިދާނެކަން އަޅުގަނޑު އެމަނިކުފާނުގެއަރިހުގައި ދެންނެވީމެވެ. އެމަނިކުފާނުގެ ކުރުޖަވާބަކީ، އެއީ ވާނެކަމެއްނޫނެވެ. އިނގިރޭސީން އެކަމަށް ހުރަސްއަޅާނެތީއެވެ.</p>

  <p class="right">އަޅުގަނޑު އެމަނިކުފާނުގެއަރިހުގައި ދެންނެވީ، ކޮންމެޤައުމެއްގައިވެސް މަދަނީ ހަމަޖެހުމާއި، ޤާނޫނާއި ޤަވާޢިދުތައް ދެމެހެއްޓުމަށްޓަކައި ޕޮލީސްފޯހެއް އޮންނަންޖެހޭނެކަމަށެވެ. ދިވެހިރާއްޖެއަކީ ނަމެއްގައި އިނގިރޭސީންގެ ޙިމާޔަތުގެ ދަށުގައިވާ ޤައުމަކަށްވާތީ، އިސްތިސްނާވެގެންނުވާނެކަމަށެވެ. ޕޮލިސްފޯސްއަކުން ޢާއްމުކޮށްގެންގުޅޭ ހަތިޔާރު ހޯދުމުގެ ޙައްޤު ދިވެހިރާއްޖެއަށް އޮންނާނެއެވެ. ބޭނުންވާތަކެތީގެ ލިސްޓެއްދެއްވުމަށް އެމަނިކުފާނުގެއަރިހުގައި އަޅުގަނޑު ދެންނެވީމެވެ. އަދި ވަޒީރުލްއަޢުޒަމްގެހުއްދަ ލިޔުމަކުން ދެއްވުމަށް ވެސް ދެންނެވީމެވެ.</p>

  <p class="right"> </p>

  <p class="right">އަޅުގަނޑުގެހަނދާން ރަނގަޅުކަމުގައިވާނަމަ އެއީ:</p>

  <p class="right">100 ރައިފަލް، ހަނގުރާމައިގައި ގެންގުޅެ ރިކޮންޑިޝަންކޮށް އިތުރުވެފައިވާ، ޓައިޕް 303</p>

  <p class="right">10 ސްޓާރލިންގ ސަބް- މެޝިން ގަން (3000 ކާރޓްރިޖް އާއި އެކު)</p>

  <p class="right">3 ވިކަރޒް މެޝިން ގަން</p>

  <p class="right">5 އާ ފިސްތޯލަ</p>

  <p class="right">200 ކަރުނަގޭސް ފުޅި</p>

  <p class="right">10,000 އުންޑަ</p>

  <p class="right">އިނގިރޭސިވިލާތުގައި ހުންނަ އެމް.އެން.ޓީ.ސީ./ ކޮޅުނބުގެ އެއްޗެހިގަންނަ އޭޖަންޓުންކަމުގައިވާ ކޮވެންޓްރީގެ ލެނަރޑް ހަންޓް އެކްސްޕޯރޓް ކޮމްޕެނީ ލިމިޓަޑްއަށް، ހަތިޔާރުގަނެ ކޮޅުނބުމަގުން ދިވެހިރާއްޖެއަށް ފޮނުވުމުގެ ހުއްދަދެވުނެވެ. އިނގިރޭސިވިލާތުން މިތަކެތި ބޭރުކުރުމުގެ ހުއްދައޮވެއެވެ.</p>

  <p class="right">ދިވެހިރާއްޖޭގެ ވުޒާރަތުލްޚާރިޖިއްޔާގެ އެހީއާއިއެކު، ކޮޅުނބު މެދުވެރިކޮށް ރާއްޖެއަށް ކަނޑުމަގުން މިތަކެތިފޮނުވުމުގެހުއްދަ ސިލޯނުގެ ކަމާބެހޭފަރާތްތަކުން ދެއްވިއެވެ. ފުލުހުންގެ ޙިމާޔަތުގެދަށުގައި އެތަކެތި އަދަރަންފަރަށް ބަދަލުކޮށް މާލެއަށް ފޮނުވާލީއެވެ. މިހުރިހާއެއްޗެއްގެ އަގަކީ 3،000 އިނގިރޭސި ޕައުންޑްއެވެ.</p>

  <p class="right">1959 ވަނައަހަރުގެ ޖުލައިމަހު، ވަޒީރުލްއަޢުޒަމް އިބްރާހީމް ނާޞިރު ދެކުނުގެ އަތޮޅުތަކަށް ދަތުރުފުޅުކުރެއްވިއެވެ. އެއީ ދިވެހިސަރުކާރާއި ދައުލަތުގެ ބާރުގެދަށަށް ހުވަދުއަތޮޅާއި އައްޑުއަތޮޅު އަނބުރާ ގެންނެވުމަށްޓަކައެވެ. މިފަހަރު އެމަނިކުފާނުގެ ދަތުރުފުޅުގައި ގެންދެވީ ދިވެހިބޯޓު "މޯލްޑިވް ސްޓާރ" އެވެ. ބޯޓުގެ ފަޅުވެރިންގެގޮތުގައިތިބީ ދިވެހިންނެވެ. މަދު އިންޑިޔާ އޮފިސަރުންކޮޅެއްވެސްތިއްބެވެ. މާލޭގެ ޢާންމުންގެތެރެއިން ވޮލަންޓިއަރކުރި ގިނަބަޔަކުވެސް މިދަތުރުގައި ބައިވެރިވެގެން ދިއުމަށް ބޭނުންވިއެވެ. ސިފައިންގެ ފައުޖެއްވެސްދިޔައެވެ. ހަނޑުލާއި ބައެއް އެހެނިހެންކާބޯތަކެތިވެސް މިއުޅަނދުގައި ގެންދިޔައެވެ.</p>

  <p class="right">އަމިއްލައަށް ހަދާފައިވާ ލޮންސިއާއި، ލަކުޑިބުރިއާއި މޫދުންނަގާފައިވާ ގައުފަދަ ތަކެތި ހަތިޔާރުގެގޮތުގައި ހިފައިގެންތިބިރައްޔިތުން މިބޯޓުގެ ފަޅުވެރިންނާއި ދެކޮޅުވެރިކަމާއެކު ކުރިމަތިލިޔެވެ. އެވަގުތު އިންޒާރުގެބަޑި ވައިގެތެރެއަށް ޖެހުމަށް ވަޒީރުލްއަޢުޒަމް އަމުރުކުރެއްވިއެވެ. މެގަފޯނުގެ ޒަރީޢާއިން، ރައްޔިތުންނަށް އަމާންދީ ހުދުދިދައެއް ހިފައިގެން، މޫދަށްފޭބުމަށް އެންގެވިއެވެ.</p>

  <p class="right">މިއިންޒާރުގެބަސްފުޅު އަޑުއަހައި ރައްޔިތުން އަމާންދިނެވެ. މިކުރިމަތިލުމުގައި ބަޑިއެއްގެ ވަޒަންއަރައިގެން އެކަކު މަރުވިއެވެ.</p>

  <p class="right">ހަމަނުޖެހުން ނިމުމަށްފަހު، އޭގެދެދުވަސްފަހުން، 18 ޖުލައި 1959 ވީ ހުކުރުދުވަހު ނާޞިރު މޯލްޑިވް ސްޓާރގައި މާލެވަޑައިގަތެވެ.</p>

  <p class="right">ހިނގަމުންދިޔަ ކަންތައްތައް ގާތުންބަލަމުންދިޔަ އިނގިރޭސީން، ގަމުގައި އެމީހުންގެދިފާޢު ވަރުގަދަކުރިއެވެ. އެއީ ނާޞިރު ދެންވަޑައިގަންނަވާނެ މަންޒިލަކީ އައްޑުއަތޮޅުކަމަށް ބަލައިގެންނެވެ.</p>

  <p class="right">1959 ވަނައަހަރުގެ އޯގަސްޓްމަހުގެ 7 ވަނަދުވަހު، އިނގިރޭސިސިފައިންގެ 100 މީހުން ސިންގަޕޫރުން ގަމަށް ވައިގެމަގުން އުފުލިއެވެ. ހަމައެދުވަހު، ދިވެހިސަރުކާރުގެފަރާތުން ތިނަދުއަށް އަރައި ހިންގި ޢުދުވާނީޙަމަލައިގެ ނަތީޖާއެއްގެ ގޮތުން "ގިނަޢަދަދެއްގެ މީހުން މަރުވިކަމަށް" އިނގިރޭސިސަރުކާރުގެ ފަރާތުންބުނެ ދެކޮޅުހެދުމުގެގޮތުން އެންގިއެވެ.</p>

  <p class="right">އިނގިރޭސިސަރުކާރުގެފަރާތުން ސިލޯނުގައިހުންނަވާ ހައިކޮމިޝަނަރ މެދުވެރިކޮށް، އިތުރުޙަމަލާތައް ހިނގައިފިނަމަ، އައްޑުއަތޮޅުގައި ހުރި "އިނގިރޭސީންގެ ޢިމާރާތްތަކާއި މުދާ ޙިމާޔަތްކުރުމުގެގޮތުން އަޅަންޖެހޭ ސަލާމަތީފިޔަވަޅުތައް އެޅުމުގެ" ޙައްޤު ލިބިގެންވާކަމަށްބުނެ އިތުރަށް އިންޒާރުދިނެވެ ދިވެހިސަރުކާރުން އެކަމާ ދެކޮޅުހެއްދެވުމާއި ގުޅިގެން، އޭގެ އެއްދުވަސްފަހުން 14 އޯގަސްޓް ގައި، ސިންގަޕޫރުންގެނައި ސިފައިން އަނބުރާގެންދިޔައެވެ. ގަމަށް އިނގިރޭސީންގެ ސިފައިން އިތުރުކުރުމާ ބެހޭގޮތުން، އެކަމާ ދެކޮޅުހައްދަވާކަމުގެނޯޓް ސިލޯނުގައިހުންނަވާ އިނގިރޭސި ހައިކޮމިޝަނަރއަށް ދެއްވުމަށްފަހު، ކޮޅުނބުގައި ހުންނަވާ ދިވެހިސަފީރު އަޙްމަދު ޙިލްމީ ދެއްވި ބަޔާނެއްގައި ވިދާޅުވީ، "ހަނގުރާމަވެރި ސިފައިން ގެނައުމުގެ ޙަރަކާތަކީ، އެއްވެސްޙާލެއްގައި އިޚްލާޞްތެރިކަމެއް" ދިވެހިރާއްޖެއާއިމެދުއޮވެގެން ކުރިކަމެއްނޫން ކަމަށެވެ.</p>

  <p class="right">ހުވަދުއަތޮޅު ދިވެހިސަރުކާރުގެ ބާރުގެދަށަށް އައުމާއިގުޅިގެން، ދިވެހިރާއްޖޭގެ ވެރިޔާއަށް ވާނެކަމަށްހުރި ޢަބްދުﷲ ޢަފީފްއަކަށް، މުޅިދިވެހިރާއްޖޭގެމައްޗަށް ވެރިވެގަތުމުގެއެދުން ޙާޞިލެއްނުވިއެވެ. ހުވަދޫ ބަޣާވާތުގެ އަޑީގައިތިބިވެރީން މާލެއަށްގެނެސް ކޯޓުގައި ޝަރީޢަތްހިންގުމަށްފަހު، ބައެއްމީހުން ޖަލަށްލައި އަދި ބައެއްމީހުން އަރުވާލެވުނެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_15.png" />

    <p class="caption">މަތީގައިވާފޮޓޯއިން އެފެންނަނީ ދިވެހިރާއްޖެއަށް އިނގިރޭސީން މިނިވަންކަންދިނުމުގެ އެގްރީމެންޓްގައި ސޮއިކުރައްވާ މަންޒަރެވެ. މިރަސްމިއްޔާތުއޮތީ 26 ޖުލައި 1965 ގައި ކޮޅުނބުގައިހުރި އިނގިރޭސި ހައިކޮމިޝަނަރުގެ ގެކޮޅުގައެވެ. ކީރިތިމަހާރަދުންގެ ފަރާތްޕުޅުން މިއެއްބަސްވުމުގައި ސޮއިކުރެއްވީ ވަޒީރުލްއަޢުޡަމް އިބްރާހިމް ނާޞިރު ރަންނަބަނޑޭރިކިލެގެފާނު (އިށީނދެވަޑައިގެން ވައަތްފަރާތުގައި) އެވެ. އިނގިރޭސިމަހާރާނީގެ ފަރާތްޕުޅުން ސޮއިކުރެއްވީ ދިވެހިރާއްޖެއަށް ކަނޑައަޅާފައި (ފަތްކޮޅު އަދިނާރުވާ) ހުންނެވި އިނގިރޭސި އެމްބެސެޑަރ ސަރ މައިކަލް ވޯކަރ (އިށީނދެވަޑައިގެން ކަނާތްފަރާތުގައި) އެވެ. ދިވެހިވަފުދުގައި ވާތުން ކަނާތަށް ކޮޅަށްތިއްބެވީ، އަލްފާޟިލް ކޮލި ޢަލީ މަނިކު ކޮޅުނބުގައި ހުންނަވާ ދިވެހިވިޔަފާރިއާބެހޭ ސަފީރު އާއި، އަލްފާޟިލް ކަނޑި އަޙްމަދު އިސްމާއީލް ކޮޅުނބުގައި ހުންނަ ދިވެހިސަފީރު އޮފީހުގެ ތިންވަނަ ސެކްރެޓަރީ އާއި، ކޮޅުނބަށް ކަނޑައަޅުއްވާފައި ހުންނަވާ ދިވެހިސަފީރު (ފަތްކޮޅު އަދިނާރުވާ) އަލްފާޟިލް ޢަބްދުއްސައްތާރު މޫސާ ދީދީއެވެ.</p>
  </div>

  <p class="right1"> </p>

  <p class="right">ތާރީޚްގެނޯޓެއްގެގޮތުން، ދެކުނުން ކުށްވެރިންނާއި، ހިލޭސާބަހަށް ދިޔަމީހުން އެނބުރި މާލެއަށް ގެނައުމަށްފަހު، ވަޒީރުންނާއި އޮފިޝަލުން ގޮވައިގެން މޯލްޑިވް ސްޓާރ ދިޔައީ ކޮޅުނބަށެވެ. ގާތްގަނޑަކަށް ދެބައިކުޅަ އެއްބައިހާތަނަށް ދިޔަތަނާ އެއިން ތެޔޮހުސްވިއެވެ. އަޅުގަނޑުމެނަށް ޖެހުނީ އެތަނަށް އެހެންއުޅަނދެއް ފޮނުވާށެވެ. އެހެންކަމުން ސްޓާރލައިން އެންޓަރޕްރައިސް ސިލޯނުދިދައިގެ ދަށުގައިގޮސް، މޯލްޑިވް ސްޓާރ ކަފުޖަހައިގެން ކޮޅުނބަށް ގެންދިޔައީއެވެ. އާންމުކޮށް ދެދުވަހުންކުރެވޭ މިދަތުރު ކުރުމަށް 8 ދުވަސް ހޭދަވިއެވެ. ނަތީޖާއެއްގެގޮތުން، ދެކުނުގެއަތޮޅުތައް ފަތަޙަކުރުމަށް ދިޔަ މިބޯޓުގައި ތިބި އެންމެނަށް އިތުރު ތަކްލީފުތަކެއް އުފުލަން ޖެހުނީއެވެ.</p>

  <p class="right">އިނގިރޭސީން ގެންގުޅޭ "ބައިބައިކޮށްގެން ވެރިކަންހިންގުމުގެ" އުކުޅުތަކަކީ، ދިވެހިރާއްޖޭގައި މަސައްކަތް ނުކުރެވޭނެ ގޮތެއްކަން އެންމެފަހުން އިނގިރޭސީންނަށް ވިސްނިއްޖެއެވެ. 14 ފެބްރުއަރީ 1960ގައި، އިނގިރޭސީންނާއިއެކު ދިވެހިސަރުކާރުގެފަރާތުން، ގަމާއި އަދި އައްޑުއަތޮޅުގެ ރަށެއްކަމުގައިވާ ހިތަދޫގެ ވަކިހިސާބެއް ކަމުގައިވާ މާމެންދޫ، އިނގިރޭސި މިލިޓަރީ ބޭނުންކުރުމަށްޓަކައި ދޫކުރުމުގެ އެގްރީމެންޓެއްގައި ސޮއިކުރެވުނެވެ.</p>

  <p class="right">މިއެގްރީމެންޓްގެ ކަމާބެހޭ މާއްދާގައި ބަޔާންކޮށްފައިވަނީ، "ދިވެހިސަރުކާރުގެ ފަރާތުން، ގަން ކިޔާ ރަށާއި، އެރަށާއި ގުޅިގެންއޮތް ހިތަދޫގެ މާމެންދޫން ފާހަގަކޮށްފައިވާ 110 އޭކަރުގެ ބިމާއި، އަދި އައްޑުއަތޮޅުގެ ވަށައިގެންވާ ފަޅާއި، އަދި އެފަޅާ ގުޅިގެންވާ ރާއްޖޭގެ ކަނޑުގެސަރަޙައްދު، ދިވެހިރާއްޖެއާއި ކޮމަންވެލްތު ދިފާޢުކުރުމަށްޓަކައި، އެއްވެސް ހިފެހެއްޓުމެއްނެތި (ޝަރުތަކާއިނުލައި) އެހެންފަރާތަކަށް ބޭނުންނުކުރެވޭނެކަން ބަޔާންކޮށް، (ހަމައެކަނި އިނގިރޭސިސަރުކާރުން ބޭނުން ކުރުމަށްޓަކައި) 1956ވަނަ އަހަރުގެ ޑިސެމްބަރުމަހުގެ ފަނަރަވަނަދުވަހުން ފެށިގެން ތިރީސް އަހަރުދުވަހުގެ މުއްދަތަކަށް، ހިލޭ ހަދިޔާއެއްގެގޮތުގައި އިނގިރޭސިސަރުކާރާއި ޙަވާލުކޮށްދީފީމެވެ.</p>

  <p class="right">މިތާނގައި ބަޔާންކޮށްފައިވާ އެއްވެސްކަމަކުން ދިވެހިރާއްޖޭގެ ކީރިތިމަހާރަދުންގެ ރަސްކަމުގެ އަމުރުފުޅުގެ ދަށުގައިވާ ދިވެހިރާއްޖޭގެ މިސަރަޙައްދުގެ އިސްތިޤްލާލަށް އެއްވެސްއުނިކަމެއް އައިސްގެންނުވާނެއެވެ."</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_16.png" />

    <p class="caption">ރާއްޖެއާއި އިނގިރޭސިވިލާތާ ދެމެދު 14 ފެބްރުއަރީ 1960ގައި ވިއެއްބަސްވުމުގައި ސޮއިކުރުމުގެ ރަސްމިއްޔާތުގައި އިނގިރޭސި ކޮމަންވެލްތު ރިލޭޝަންސް އޮފީހުގެ މިނިސްޓަރު އޯލްޕޯޓް ވާހަކަދައްކަވަނީ. ރާއްޖޭގެފަރާތުން ސޮއިކުރެއްވީ ބޮޑުވަޒީރު އިބްރާހިމް ނާސިރު.</p>
  </div>

  <p class="right1"> </p>

  <div class="centered_image1">
    <img alt="" class="center3" src="../Images/Picture_17.png" />

    <p class="caption">މިނިވަންކަންލިބުމުގެ އެއްބަސްވުމުގައި ސޮއިކުރުމުގެ ރަސްމިއްޔާތުގެ ތެރެއިން.</p>
  </div>

  <p class="center1"></p>

  <p class="right">ދިވެހިސަރުކާރުން "ހިލޭ ދެއްވިހަދިޔާ" ގެ ދީލަތިކަމުގެ ބަދަލުގައި، މިކޮޅަށްލިބުނީ 10،000 އިނގިރޭސި ޕައުންޑްގެ ހިލޭއެހީއަކާއި، ކުރިއަށްއޮތް ފަސްއަހަރުގެތެރޭގައި 750،000 އިނގިރޭސި ޕައުންޑްއެވެ. މިޢަދަދަކީ މާލޭގެ ފުރަތަމަ ހޮސްޕިޓަލް ކަމުގައިވާ ގަވަރމަންޓް ހޮސްޕިޓަލް އިނގިރޭސީން ބިނާކުރުމަށާއި "ގޯލްޑަން ރޭ" ކިޔާ އެންބިއުލޭންސް ބޯޓް ގަތުމުގެއަގެވެ.</p>

  <p class="right">މިނިވަންކަންލިބުމުގެ އެއްބަސްވުމުގައި ނުވަތަ އެގްރީމެންޓްގައި ސޮއިކުރުމުގެ ކުރިންވެސް، 1963 ގެ ސެޕްޓެމްބަރ 9 ގައި އިނގިރޭސީންނާއެކު އެއްބަސްވުމެއްގައި ސޮއިކުރެވުނެވެ. އެއެއްބަސްވުމުގައި ދިވެހިސަރުކާރުގެ ފަރާތުން ސޮއިކުރެއްވީ އިބްރާހީމް ނާޞިރެވެ. އިގިރޭސީންގެ ފަރާތުން ސޮއިކުރެއްވީ ކޮމަންވެލްތު ރިލޭޝަންސް އޮފީހާއިބެހޭވަޒީރު ޑަންކަން ސޭންޑްސްއެވެ. ސޮއިކުރެއްވުމުގެ ރަސްމިއްޔާތުއޮތީ ދާރުލްޢުލޫމްގައެވެ. (މިއީ މަޖީދިއްޔާ ސްކޫލް ހޯލްއެވެ). (26 ޖުލައި 1965 ގައި ސޮއިކުރި ދިވެހިރާއްޖެއަށް މިނިވަންކަންލިބުނު އެގްރީމެންޓްގައި ކުރިން މިދެންނެވި އެގްރީމެންޓްގެ ވާހަކަ ހިމެނިފައިވާނެއެވެ. އަދި އެއްވެސްކުއްޔަކާއިނުލައި 15 ޑިސެމްބަރ 1986 އާއިހަމައަށް އިނގިރޭސީންނަށް އައްޑުއަތޮޅު ގަން ބޭނުންކުރެވޭނެކަން ޔަޤީންކޮށްދީފައިވެއެވެ.)</p>

  <p class="right">މިއީ ޢަބްދުﷲ ޢަފީފް އިސްވެހުރެހިންގި ބަޣާވާތުގެ ނިމުމެއްނޫނެވެ. ޖޫން 1960 ގައި ނާޞިރު އޭނާއަށް މަޢާފް ދެއްވުމުންވެސް އެކަމެއް އޭނާ ޤަބޫލެއްނުކުރެއެވެ. މީގެ އެއްމަސްދުވަސްފަހުން އިނގިރޭސި ދައުލަތުގެ ރެޕްރެޒެންޓޭޓިވްގެ ގޮތުގައި، ހަމްފްރީ އޯގަސްޓަސް އާރތިންގޓަން ޑޭވީ، މާލެކައިރީގައި އޮންނަރަށެއް ކަމުގައިވާ ދޫނިދޫގައި އުޅުއްވަން ފެށްޓެވިއެވެ.</p>

  <p class="right">1961 ވަނައަހަރު މޭމަހު، ދެކުނުގެ ބަޣާވާތުގެ މަސްއަލައަށް ޙައްލެއްހޯދުމަށްޓަކައި، އާތިންގޓަން ޑޭވީ އައްޑުއަތޮޅަށް ވަޑައިގަތެވެ. ނަމަވެސް މީނާ ވަޑައިގަތުމުން ޙާލަތު އިތުރަށްގޯސްވީއެވެ. އެއީހުވަދުއަތޮޅާއި ފުވައްމުލަކުގެ ރައްޔިތުންވެސް ބަޣާވާތުގައި ބައިވެރިވީއެވެ. 1961 ވަނައަހަރު އައްޑުއަތޮޅު މީހުންބޭނުންވާ ކަންތައްތަކެއް ރައްޔިތުންގެ މަޖްލީހަށް ހުށަހެޅުމުން، މަޖްލިހުން ޤަބޫލުނުކުރެއްވީއެވެ. އަދި ބަޣާވާތްހުއްޓުވުމުގެ ހުއްދަ ނާޞިރަށް މަޖްލިހުން އެރުވީއެވެ.</p>

  <p class="right">1962 ވަނައަހަރުގެ ފެބްރުއަރީމަހު، އެމަނިކުފާނު ހުވަދޫގައި މިކަންކުރެއްވިއެވެ. 1 ނޮވެމްބަރު 1963 ގައި، ފުވައްމުލަކު ބަޣާވާތް ހުއްޓާލައި ދިވެހިސަރުކާރުގެވެރިކަން ޤަބޫލުކުރިއެވެ. އައްޑޫ ބަޣާވާތް މުޅީން ނިމުމާއިއެކު، އެއަތޮޅުގެ އަތޮޅުވެރިޔާއާއި އަތޮޅުކޮމިޓީ އިސްކުރީ 1964 ވަނައަހަރުގެ ޖަނަވަރީ މަހުގެ 4 ވަނަދުވަހުއެވެ. މިހާހިސާބަށް ދިޔައިރު، އިނގިރޭސީން ބޭނުންވާ ސްޓޭޖިންގ ޕޯސްޓްގެ އިމާރާތްތައްހެދުމުގެ މަސައްކަތް ކުރިއަށްގެންގޮސްފައި އޮތުމާއިއެކު، ގަމާއިބެހޭ އެއްބަސްވުމުގައި ސޮއިކޮށް، އަދި ދިވެހިރާއްޖެއަށް މިނިވަންކަންދިނުމާބެހޭ ވާހަކަތައް ކުރިއަށްދާތީ، ބަޣާވާތުގެ ކަންތައް ހުލިވެއްޖެއެވެ.</p>

  <p class="right">އިނގިރޭސީންގެ ޙިމާޔަތްދީގެން ޢަބްދުﷲ ޢަފީފާއި އޭނާގެ ޢާއިލާ އިނގިރޭސި އިސްތިޢުމާރީބާރުގެދަށުގައިވާ ޤައުމެއްކަމަށްވާ ސީޝެލްސްއަށް އަމާންކަމާއިއެކު ގެންދިޔައެވެ. 29 ސެޕްޓެމްބަރ 1963 ވީއާދީއްތަދުވަހު، ޢަފީފް، އިނގިރޭސި މަނަވަރު އެޗް.އެމް.އެސް.ލޮކްލޮމޮންޑްއަށް އެރިއެވެ. މިމަނަވަރު ގަމުގެބަނދަރުން 30 ސެޕްޓެމްބްރ 1963 ވީހޯމަދުވަހު ފުރައިގެން ސީޝެލްސްއަށް ދެވުނީ 4 އޮކްޓޯބަރ 1963 ވީހުކުރުދުވަހުއެވެ.</p>

  <p class="right">ޢަފީފު އިނގިރޭސީންގެ ސިފައިންގެ ހަނގުރާމަމަތީ މަނަވަރުގައި ގަމުން ސީޝެލްސްއަށް ފޮނުވާލިދުވަހަކީ އަޅުގަނޑަށް ކޮޅުނބުގައިހުންނަ އިނގިރޭސި ހައިކޮމިޝަންއަށް، ދިވެހިރާއްޖެއަށް އިނގިރޭސީންދޭންބުނެފައިވާ އެހީއަކާއިގުޅޭ މަޝްވަރާތަކެއް ކުރުމަށް ދިޔަދުވަހެކެވެ. ހައިކޮމިޝަންގެ ފުރަތަމަ ސެކްރެޓަރީ ޕީޓަރ މޫން، އަޅުގަނޑާއި ބައްދަލުކުރައްވައި، އެހީއާއިބެހޭ މަޝްވަރާތައްކުރެއްވިއެވެ. މިބައްދަލުވުން ނިމުމުން، އަޅުގަނޑު އަޑުއަހަން ޝައުޤުވެރިވެދާނެ ބައެއްމައުލޫމާތު އޭނާއަށް ލިބިފައިއެބަހުރިކަމަށް ޑިޕްލޮމެޓް ވިދާޅުވިއެވެ.</p>

  <p class="right">އޭނާގެގަޑި ބައްލަވައިލެއްވުމަށްފަހު، "މިވަޤުތު ޢަބްދުﷲ ޢަފީފް ވަނީ ސީޝެލްސްއަށް ދަތުރުކުރުމުގެ މަގުމަތީގައި" މިހެން އޭނާވިދާޅުވިއެވެ. އަދި އަޅުގަނޑާއި ދިމާއަށް ބައްލަވައިލެއްވުމަށްފަހު، ވަރަށްސާފު މެސެޖެއްދެއްވާގޮތަކަށް، "މިނޫން އެހެން ޙައްލެއް އެބައޮތްތޯ؟" އައްސަވާލެއްވިއެވެ.</p>

  <p class="right">އަޅުގަނޑު ޖަވާބުއެރުވީ މިހެންނެވެ: "ނޫން! އަޅުގަނޑަކަށް ހިއެއްނުވޭ. އެއީ ތިޔަބޭފުޅުންނަކަށް ޢަފީފް ދިވެހިސަރުކާރަކާއި ޙަވާލެއް ނުވެސްކުރެއްވޭނެ އަދި ނުވެސްކުރައްވާނެ."</p>

  <p class="right">މޫން، މިސިއްރުމައުލޫމާތުދިނުމުގެ މައިގަނޑު ބޭނުމަކީ، އަޅުގަނޑު އެވާހަކަ ވަޒީރުލްއަޢުޒަމް އިބްރާހީމް ނާޞިރު އަރިހުގައި ދަންނަވާނެކަން އޭނާއަށްއެނގުމެވެ. އަޅުގަނޑު އެވާހަކަ ނާޞިރުއަރިހު ދެންނެވުމުން، "އާނ! މިވަގުތު ޢަފީފް މިކަންތައް ހިނގާތަނާ ދުރުކުރުން ނޫންގޮތެއް ނެތް" ކަމަށް މަޑުމަޑުން ވިދާޅުވިއެވެ.</p>

  <p class="right">ދުވަސްތަކެއް ފާއިތުވީފަހުން، ރައީސުލްޖުމްހޫރިއްޔާގެ ޙައިސިއްޔަތުން ނާޞިރު ޢަފީފަށް މަޢާފްދެއްވިއެވެ. އޭގެފަހުން ޢަފީފް މާލެއަށާއި އައްޑުއަށް ވަޑައިގެންއުޅުއްވިއެވެ. ނަމަވެސް ދިރިއުޅުއްވާކަށް ވަޑައެއްނުގަނެއެވެ. އޭނާ ސީޝެލްސްއަށް ވަޑައިގެންނެވުމަށްފަހު، އަވަހާރަވީ 1993 ވަނައަހަރުގެ ޖުލައިމަހުގައެވެ. އޭނާގެ ދަރިފަސްކޮޅު ސީޝެލްސްގައި އެބައޮތެވެ. އޭގެތެރެއިން ބައެއްބޭފުޅުން އުޅުއްވަނީ ސީޝެލްސް ސަރުކާރުގެ މަޤާމްތަކުގައެވެ.</p>

  <p class="right"> </p>
</body>
</html>
