<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_3">1 ވަނަ ބާބު</h1>

  <p class="center1">ކުރީގެއަހަރުތައް، 1938އިން 1947އަށް</p>

    <p class="right"> </p>

  <p class="right">އަޅުގަނޑު ދުނިޔެއަށްއުފަންވީ 1938 ވަނައަހަރު އެއިރުގައިއޮތް ދިވެހިރާއްޖޭގެ ރަސްކަމުގެވެރިރަށް މާލޭގައެވެ. އަޅުގަނޑަކީ ކޮލިގޭ ޢުމަރު މަނިކު (1906އިން 1985އަށް) އާއި އާމިނަތު ޙުސައިން ކަލޭފާނަށް (1917އިން 2007އަށް) އުފަންވި ދޮށީފިރިހެންދަރިފުޅެވެ.</p>

  <p class="right">އަޅުގަނޑުގެބައްޕައަކީ ވިޔަފާރިވެރިއެކެވެ. އަދި އޮޑިފަހަރުގެވެރިއެއްވެސްމެއެވެ. އާމްދަނީހޯއްދެވުމަށް ކުރެއްވިމަސައްކަތަކީ ރާއްޖެތެރޭގެރަށްރަށުން ގެންނަތަކެތި ބައްލަވައިގަނެ އެތަކެތި ވިއްކެވުމެވެ. "ސިޔާސީ ކަންތަކާއި ނުބެހޭތި!، ތިމާގެމައްޗަށް އަމުރުހިނގާ ވެރިއެއްގެގާތުގައި ކަންކުރަންވާގޮތް ނުކިޔާތި!. އޭނާ ކުރުމަށް އަންގަވާކަމެއް، ވީއެންމެރަނގަޅަށް ކުރާތި!" މިއީ އަޅުގަނޑުގެ ފިރިހެންކޮއްކޮމެންނާއި އަޅުގަނޑަށް ބައްޕަ ތަކުރާރުކޮށްދެއްވި ނަސޭހަތުގެ ބަސްކޮޅެކެވެ. މަޖިލީހެއްހިންގާ ގޮނޑީގައި ނުއިނުމަށްވެސް ބައްޕަ އަޅުގަނޑުގާތު ބުނުއްވިއެވެ. މިއީ މިއަދާހަމައަށްވެސް އަޅުގަނޑު ކިޔަމަންވާ ނަސޭހަތުގެ ބަސްތަކެކެވެ.</p>

  <p class="right">ބައްޕަގެ ފަލްސަފާއަކީ، އަޅުގަނޑުގެ މުޅިޙަޔާތުގައި ދަތުރުކޮށްފައިވާގޮތެވެ. ޅަފުރައިންފެށިގެން އަޅުގަނޑަކީ ސަރުކާރުގެޚާދިމެކެވެ. ދިވެހިސަރުކާރަށް އަޅުގަނޑުގެ ތެދުވެރި، ވަފާތެރިކަމާއި، ވެރީންނަށްއޮތް ކިޔަމަންތެރިކަމަކީ، އަޅުގަނޑުކުރި ހުރިހާކަމެއްގައި އެންމެއިސްކަންދިން އަސާސެވެ.</p>

  <p class="right">އަޅުގަނޑު ކުރަންޖެހުނުކޮންމެކަމެއް ކޮށްފައިވާނީ، އަޅުގަނޑުގެ ޒަމީރާއެއްގޮތަށް، އަޅުގަނޑުގެ ޤާބިލްކަންހުރި އެންމެރަނގަޅަކަށެވެ. އަޅުގަނޑުގާތުން ލަފައަކަށް އައްސަވައިފިނަމަ ލަފާއަރުވާފައިވާނީ އެކަމަކާބެހޭ ފުރިހަމަ ދިރާސާއެއްކުރުމަށްފަހުއެވެ. އަދި އެބޭފުޅުންނަށް އަޅުގަނޑު އިޙްތިރާމްކުރާ، އަދި ކުރިބޭފުޅުންގެ ނިންމެވުންތައް ވާނީ "ހެޔޮހިތުން" ޤަބޫލުކޮށްފައެވެ.</p>

  <p class="right">ޤައުމުގެތަރައްޤީގެ މައިދާނުގައި އަޅުގަނޑު އަދާކޮށްފައިވާދައުރު ފޮރުވިފައިއޮތުމަކީ، އަޅުގަނޑު އެންމެއެދޭގޮތެވެ. ނަމަވެސް އަޅުގަނޑުގެ ދަރީންނާއި، ދަރީންގެ ދަރީންނާއި، ހުރިހާދިވެހީންނަށް (މީގެތެރޭގައި އަދިއުފަންނުވާ ކުދިންވެސް ހިމަނާފައި) އިނގިރޭސީންގެ ޙިމާޔަތްދީފައިވާ، މަސްވެރިންނާއި ކުދިވިޔަފާރިވެރީންއުޅޭ ކުޑަކުޑަޤައުމެއްކަމުގައިވާ ފަޤީރުދިވެހިރާއްޖެ، ކުލަގަދަ، ތިޔާގި، އަދި މިނިވަންޖުމްހޫރިއްޔަތަކަށް ބަދަލުކުރުމުގައި އަޅުގަނޑު އަދާކުރިދައުރު އަންގައިދިނުމަކީ އަޅުގަނޑުގެ ވާޖިބެއްކަމުގައި އަޅުގަނޑުދެކެމެވެ.</p>

  <p class="right">21 ވަނަޤަރުނު ކުރިއަށްދާއިރު، 20 ވަނަޤަރުނުގެ މެދުތެރޭގައި ދިވެހިރާއްޖެ ތަޙައްމަލުކުރަމުންދިޔަ ދަތިތަކާއިވޭން، ތަކެތީގެމަދުކަމާއި ފަޤީރުކަން، ބަލިމަޑުކަމާއި ތަންދޮރުނުދަތުން، އެކަނިވެރިކަމާއި އެކަހެރިކަން، ރޭވުންތަކާއި އިންޤިލާބު، އޮޅުވާލުމާއި، ކެހިވެރިކަންފަދަ، އެތައްކަމެއް ހަދާނުންފުހެވިގެން ހިނގައިދާނެއެވެ.</p>

  <p class="right">ވޭތުވެދިޔަ އަހަރުތަކުގައި، ދިވެހިރާއްޖެއަށް އައިސްފައިވާ ގިނަގުނަ ބަދަލުތަކެއްގެސަބަބުން މިއަދުގެދުނިޔޭގައި ދިވެހިރާއްޖެއިން މަސްއޫލުދައުރެއް އަދާކުރަންޖެހިފައިވެއެވެ. މިދެންނެވި ބަދަލުތައްގެނައުމުގައި އަޅުގަނޑު ބައިވެރިވެ ޙިއްޞާކުރެވިފައިވަނީ ރޭވުމަކުންނޫނެވެ. ޙާލަތު ނިޔާކުރިގޮތުންނެވެ.</p>

  <p class="right">1938 ވަނައަހަރު އަޅުގަނޑު ދިވެހިރާއްޖެއަށް އުފަންވީ ރަސްކަމުގެ ދުނިޔެއަކަށެވެ. އަދި އިނގިރޭސީންގެ އިސްތިޢުމާރީ ބާރުގެދަށުގައި، އަޅާނުލާ ދޫކޮށްލާފައިވާ، ޙިމާޔަތްބޭނުންވެފައިވާ ޤައުއުމަކަށެވެ. އަޅުގަނޑު މިހެންމިދެންނެވީ، އަޅުގަނޑުގެ ޙަޔާތަށް އެރިއޮޅުން ފެށިފައިވަނީ މިހާހިސާބުން ކަމަށްވާތީއެވެ. މިއޮޅުމާމެދު ފަހުން މީހުން ސުވާލުކުރަމުންދިޔައެވެ. އަޅުގަނޑު ދުނިޔެއަށްއުފަންވީ، 1938 ވަނަ އަހަރުގައިބާވައެވެ؟ ނުވަތަ އަޅުގަނޑުގެ ޕާސްޕޯޓްގައި އޮތްގޮތަށް، 1934 ވަނަ އަހަރުގައިބާވައެވެ؟</p>

  <p class="right">މިޕާސްޕޯޓަކީ ވަރަށްޙައިރާންކުރުވަނިވި ލިޔުމެކެވެ. އިންޑިޔާކަނޑުގައި އިނގިރޭސި އިސްތިޢުމާރީވެރިކަމުގެ ފަހުކޮޅުގެ އަހަރުގެ ޤަދީމީހަނދާނެކެވެ. 1947 ވަނައަހަރު އިންޑިޔާ، އަދި 1948 ވަނައަހަރުގައި ސިލޯނު، އިނގިރޭސީންގެ އަތްދަށުން މިނިވަންކަންހޯދިއެވެ. އަޅުގަނޑުގެ ޕާސްޕޯޓަކީ އެދުވަސްވަރުގެ އޮޅުންބޮޅުން ރަމްޒުކޮށްދޭ އެއްޗެކެވެ.</p>

  <p class="right">އެޕާސްޕޯޓް ދޫކޮށްފައިވަނީ، "އިނގިރޭސިވިލާތުގެ މަހާރާނީގެ ސަރުކާރުގެފަރާތުން ސިލޯނުގައިހުންނަ ހައިކޮމިޝަނަރ" 28 ޑިސެމްބަރ 1956 ވަނައަހަރުގައެވެ. އަދި އަޅުގަނޑަކީ "އިނގިރޭސިދައުލަތުގެ ޙިމާޔަތުގެ ދަށުގައިވާ ދިވެހިރާއްޖޭގެ ރައްޔިތެއް" ކަމުގައި ބަޔާންކޮށްފައިވެއެވެ. އެޕާސްޕޯރޓް ބޭނުންކުރެވެނީ ކޮމަންވެލްތުގެ ޤައުމުތަކާއި، އެމެރިކާއާއި ޔޫރަޕްގައެވެ. ދިވެހިރާއްޖެއަކީ އެއިރުގެ އިނގިރޭސި ކޮމަންވެލްތު، މިހާރުގެ ކޮމަންވެލްތުދައުލަތްތަކުގެ، މެމްބަރެއްނޫނެވެ.</p>

  <p class="right">އިނގިރޭސި ރަސްމީ އަތުލިޔުމުން، އެޕާސްޕޯޓްގެ މުއްދަތަކީ އެއްއަހަރުކަމުގައި ލިޔެފައިވެއެވެ. ހަމައެއާއެކު، "ރައްޔިތެއްކަމުގެ އިތުރުހެއްކާނުލައި" ޕާސްޕޯޓްގެ މުއްދަތު އިތުރުނުކުރެވޭނެކަމަށްވެސް ލިޔެފައިވެއެވެ. 1957 ވަނައަހަރުގެ ފެބްރުއަރީ މަހުގެ 18 ވަނަދުވަހު އެނޯޓުވަނީ ކެންސަލްކޮށްފައެވެ. އެއީ "ދިވެހިސަރުކާރުގެ ސިޓީއެއްފެނިފައި" ކަމަށް އެހެން ނޯޓެއްގައިލިޔެ އިތުރުކޮށްފައިވާތީއެވެ. ފެންނަގޮތުގައި އަޅުގަނޑުގެ ރައްޔިތެއްކަމުގެ ޙައިސިއްޔަތާމެދު ހިތްހަމަޖެހި ޕާސްޕޯޓުގެ މުއްދަތު 28 ޑިސެމްބަރ 1961 އާހަމައަށް އިތުރުކުރިއެވެ.</p>

  <p class="right">އެއަށްވުރެ އާދަޔާޚިލާފުކަމަކީ އެތާރީޚުގައި، 1957 ވަނައަހަރުގެ ޑިސެމްބަރު 28 ވަނަދުވަހު، އަޅުގަނޑުގެ އުފަންތާރީޚަށް އިޞްލާޙެއްގެނައިކަމެވެ. އަޅުގަނޑުގެ އުފަންތާރީޚު އަޅުގަނޑުގެ ޕާސްޕޯޓްގައިވަނީ 28 ޑިސެމްބަރ 1934 އަށް ބަދަލުކޮށްފައެވެ.</p>

  <p class="right">އިނގިރޭސިދައުލަތުގެޚާދިމެއް ގަލަންހިންގާލުމުން، ހަމައެންމެދުވަހެއްގެތެރޭގައި އަޅުގަނޑުގެއުމުރު 19 އަހަރުން 23 އަހަރަށް ބަދަލުވެ، އަޅުގަނޑު ހަތަރުއަހަރު ދޮށިވީއެވެ. އެއީ މިބާބު ފެށުނުއިރު އަޅުގަނޑު އިޝާރާތްކޮށްފައިވާ އޮޅުމެވެ. މިކަން މިހެންވުމަށްދިމާވީ ކީއްވެގެންކަން ފަހުން އަޅުގަނޑު ދަންނަވާނެމެވެ.</p>

  <p class="right">އަޅުގަނޑުގެ އުފަން އަހަރުކަމުގައިވާ 1938 ވަނައަހަރު، ދިވެހިރާއްޖެއަށް ކުރިމަތިވެފައިވާ އާދަޔާޚިލާފު މަސްއަލަތަކަކީ، ނުވަތަ އޮޅުންބޮޅުންތަކަކީ އެދުވަސްވަރުގެ ތަޞައްވަރަށް މުހިންމުލިޔުންކޮޅެއްކަމަށްދެކި އެބައި ހިމަނާލާފައިވާނެއެވެ. ރަސްމީ ހުރިހާލިޔުމެއް ލިޔެފައިހުންނަނީ، އަތުލިޔުމުން އަރަބިއަކުރުންނެވެ. އުފަންވާކުދިންގެ ރަސްމީރަޖިސްޓްރީއެއް ނޯވެއެވެ. އެތައްޤަރުނަކުއްސުރެ ފެށިގެން ރަސްރަސްކަލުން ދޫކުރައްވާފައިވާ އާދަކާދަތައް އޭރުވެސްދެމިއޮތެވެ.</p>

  <p class="right">މީލާދީން 16 ވަނަޤަރުނުގައި، މުޙައްމަދު ތަކުރުފާނާއި އޭނާގެ އެކުވެރިބަޠަލުން 15 އަހަރާއި ދުވަސްތަކެއް ވަންދެން ރާއްޖޭގައި ވެރިކަންހިންގި ޕޯޗުގީޒުން ދިވެހި ފަސްގަނޑުން ބޭރުކޮށްލެއްވި ފަހުން، ދިވެހި ރަސްރަސްކަލުންވަނީ ދިވެހިމިނިވަންކަން ޙިމާޔަތްކުރައްވައި ބަލަހައްޓަވާފައެވެ. އިންޑިޔާގެ މަލާބާރީންނާއި، ޕޯޗުގީޒުންނާއި، ހޮޅީންވަނީ، ދިވެހިރާއްޖޭގެ ރަށްތައް ފަތަޙަކުރަން ޢަދަދުކުރެވޭވަރަށްވުރެ ގިނަފަހަރު މަސައްކަތްކޮށްފައެވެ. ނަމަވެސް އެކަންވަނީ ކާމިޔާބުނުވެފައެވެ.</p>

  <p class="right">19 ވަނަޤަރުނުގެ ކުރީކޮޅުގައި، އިނގިރޭސީންވަނީ އިންޑިޔާކަނޑުގައި ބާރުގަދަކޮށްފައެވެ. ދިވެހިރާއްޖޭގެ ކަނޑުތަކުގައި އިނގިރޭސީންގެ އުޅަނދުތައްއޮތުންވީ ދިވެހިން ކަންބޮޑުވާކަމަކަށެވެ. މިނިވަންކަން ދެމެހެއްޓުމަށްޓަކައި، ދިވެހިރަސްރަސްކަލުން ދެކެވަޑައިގަތީ އިނގިރޭސީންނާ އެކުވެރި ގުޅުމެއް ބޭއްވުމަކީ އެންމެބުއްދިވެރިގޮތްކަމަށެވެ.</p>

  <p class="right">މިގޮތުން، 1834 ވަނައަހަރު ދިވެހިރާއްޖޭގެ ރަށްތައް ސަރވޭކުރުމުގެހުއްދަ އިނގިރޭސިންނަށްދެވުނެވެ. މިހާރުވެސް ބޭނުންކުރަމުންމިގެންދާ ބްރިޓިޝް އެޑްމިރެލްޓީ ޗާޓުތަކަކީ، އެދުވަސްވަރު ކޮމާންޑަރ އާރ.މޯރސްބީ (ދިވެހިން ކިޔާގޮތުގައި މޮރެސްބީ) ތައްޔާރުކުރެއްވި ޗާޓުތަކެކެވެ.</p>

  <p class="right">1887 ވަނައަހަރު، މަހާރާނީ ވިކްޓޯރިޔާގެފަރާތްޕުޅުން ސިލޯނަށްކަނޑައަޅުއްވާފައިހުންނެވި ގަވަރނަރއާއި ދިވެހިރަދުން މުޙައްމަދު މުޢީނުއްދީން (ދެވަނަ) އާއި ދެމެދު ސިޓީފުޅުތަކެއް ބަދަލުކުރެވުނެވެ. މިސިޓީފުޅުތައް ނިމުމަކަށްއައީ، 1887 ގެއެގްރީމެންޓްގެނަމުން ނަންދެވިފައިވާ ރަސްމީއެއްބަސްވުމާއި ހަމައިންނެވެ.</p>

  <p class="right">މިކަމުގެބޭނުންފުޅަކަށް ރަދުންނަށްވީ، އެއިރު އިންޑިޔާކަނޑުގައި ބާރުހިންގަމުންދިޔަ އިނގިރޭސީން، ދިވެހިރާއްޖެއިން ބޭރުގައި ބައިތިއްބެވުމެވެ. މިގޮތުން މިއުފެދުނީ އެހާފަސޭހަ ގުޅުމެއްނޫންކަމުގައިވީނަމަވެސް، ދިވެހިރާއްޖެއަކީ އިނގިރޭސީންގެ ޙިމާޔަތުގެދަށުގައިވާ ދައުލަތަކަށްވިއެވެ. ނަމަވެސް ރަސްމީގޮތުން އިނގިރޭސީންގެޙިމާޔަތުގެދަށުގައިވާ ޤައުމަކަށްނުވެއެވެ.</p>

  <p class="right">މިއެއްބަސްވުމުން ދިވެހިދައުލަތް އިނގިރޭސީން ޤަބޫލުކުރިއެވެ. ދިވެހިރާއްޖޭގެ ދާޚިލީކަންކަމާބެހުމުގެ ބާރެއް އިނގިރޭސީންނަކަށް ލިބިފައެއްނުވެއެވެ. ނަމަވެސް ރާއްޖޭގެ ދާޚިލީކަންކަމުގެތެރެއަށް އެމީހުން ވަނުމަށް މަސައްކަތްކުރި ކަމަށްވެއެވެ.</p>

  <p class="right">ދިވެހިރާއްޖެއަކީ އެއްވެސްއިރަކު ސިލޯނުގެ ބިމުގެބައެއްގެގޮތުގައި އޮތްޤައުމެއްނޫނެވެ. 1887 ވަނައަހަރުގެ އެގްރީމެންޓްގައި، އިނގިރޭސި ރާނީގެ ރެޕްރެޒެންޓެޓިވްގެ ޙައިސިއްޔަތުން ސޮއިކުރައްވާފައިވަނީ ސިލޯނުގެ ގަވަރނަރއެވެ.</p>

  <p class="right">އިނގިރޭސީންގެ ފަރާތުން، ހުރިހާކަންތައްތައް ކަނޑައެޅިލިޔެވިފައިހުރުމަށް ބާރުއެޅުމާއިވެސް އެކުގައި، 1932 ވަނައަހަރު ދިވެހިރާއްޖޭގެ ފުރަތަމަ ޤާނޫން އަސާސީ ލިޔެވުނެވެ. އޭގެކުރިން ދިވެހިރާއްޖޭގެ އެންމެހައި ކަންތައްތައް ހިނގަމުންއައީ ލިޔެވިފައިވާ ޤާނޫން އަސާސީއެއް ނެތިއެވެ.</p>

  <p class="right">ތާރީޚީލިޔުންތައް ދައްކާގޮތުން ވަރަށްކުރީޒަމާނުއްސުރެ ފެށިގެން، ދިވެހިރާއްޖޭގައި ކޮންމެވެސް މިންވަރަކަށް ޑިމޮކްރަސީއެއްއޮތެވެ. ޓެކްސްނެގުމާއި، ޤައުމީދިފާޢީބާރާއި، އާންމުޚިދުމަތްތައް ފޯރުކުރުމާއި ޢަދްލުއިންޞާފްހިންގުމުގެ ނިޒާމެއް ޤާއިމްވެފައިއޮތެވެ.</p>

  <p class="right">ރަދުންގެ ދައުރަކީ ޤާނޫނީގޮތުން އިސްކޮށްފައިވާ ރަސްކަމެއްގައި އެކަންއަދާކުރައްވާނޭ ގޮތަކާ ގާތްދައުރެކެވެ. ރަދުންނަށް އެކިކަންކަމުގައި މަޝްވަރާއަރުވައި އެހީތެރިވުމަށް ތިންމަޖްލިސް އުފައްދާފައިއޮވެއެވެ. އެއީ ރަސްކަމުގެ އިސްމަޖްލިސް، ރަސްކަމުގެ ދެވަނަމަޖްލިސް، އަދި ރަސްކަމުގެ ތިންވަނަމަޖްލިސްއެވެ.</p>

  <p class="right">ފުރަތަމަމަޖްލިސްގައި ހިމެނިވަޑައިގަންނަވަނީ ބޮޑުންނެވެ. މިބޭފުޅުންގެތެރޭގައި ދައުލަތުގެއިސްވެރީންނާއި، ރަދުންގެ މަންމާފުޅާއި، މައިދާތާފުޅާއި، ދައިތާފުޅާއި، ކޮއްކޯފުޅާއި، ފަހަރިދައިތާފުޅު ނުވަތަ ފަހަރިކޮއްކޯފުޅުވެސް ހިމެނިވަޑައިގަންނަވައެވެ. ދެވަނަމަޖްލިސް އެކުލެވިގެންވަނީ، އުއްތަމަފަނޑިޔާރާއި ހަތަރުއަވަށުގެ އަވަށުވެރީންނާއި، ދިފާޢީ އަދި ޢާއްމުމަސައްކަތްތަކާބެހޭ އިދާރާތައްހިންގެވުމަށް ޙަވާލުވެވަޑައިގެންތިއްބެވި ބޭފުޅުންގެމައްޗަށެވެ. ތިންވަނަމަޖްލިސްގައި ތިއްބަވަނީ، ކުރީގައި ދެންނެވި ދެމަޖްލިސްގެ މެންބަރުންގެއިތުރަށް، ބަޑީގެބޭކަލުންނާއި ހެވިކަމުގެބޭކަލުން ފަދަ، އެއަށްވުރެ ދަށުފަންތީގެ ބޭކަލުންނެވެ.</p>

  <p class="right">މަޝްވަރާމަޖްލިސް އާއި ބޮޑުން ގެންދަވަނީ ރަދުންކުރައްވާ ހުރިހާކަންތައްތައް ބައްލަވަމުންނެވެ. އެމަޖްލިސްގެ ފަރާތުން ރަދުންވެސް ޙާޒިރުވެވަޑައިގެންއިންނަވާ މަޖްލިސްގެޖަލްސާތަކަށް އާންމުންގެޚިޔާލުތައް ހުށަހަޅުއްވާނެއެވެ.</p>

  <p class="right">ބޮޑެތިކަންތައްތައް ނިންމެވުމަށް ބޭނުންވެއްޖެހިނދެއްގައި، މަޖްލިސްތަކުގެއިޒުނައާއެކު ޢާއްމުކޮށްކަންކުރާގޮތާޚިލާފަށް ކަމެއް ރަދުންނިންމަވާފާނެއެވެ. އެފަދަކަމެއް ދެންދިމާވެއްޖެނަމަ ކަންތައް ކުރާނެގޮތް މިހާހިސާބުން ކަނޑައެޅުނީއެވެ.</p>

  <p class="right">1932 ވަނައަހަރު އެކުލަވާލެވުނު އާ ޤާނޫން އަސާސީ ބިނާވެފައިވަނީ، އެތައްޤަރުނެއްގެ ކުރީއްސުރެފެށިގެން، ދައުލަތްހިންގުމުގެކަންތައް ދިވެހިރާއްޖޭގައި ހިނގަމުންއައިސްފައިވާގޮތާއި އާދަކާދައިގެމައްޗަށެވެ.</p>

  <p class="right">1935 ވަނައަހަރު އައްސުލްޠާން ޙަސަން ނޫރައްދީން އިސްކަންދަރު (ދެވަނަ) އަކީ "ބާރަހާސްޖަޒީރާގެ ބިމާއިކަނޑުގެ ރަދުންކަމާއި އަދި ދިވެހިރާއްޖޭގެ ރަދުން"ކަމަށް އިސްކުރެވުނެވެ. 1943 ވަނައަހަރު އޭނާއަށް ޖެހިވަޑައިގަތީ ރަސްކަމުން ފައިބައިވަޑައިގަންނަވާށެވެ. މިކަމުގެސަބަބުން ރާއްޖޭގެވެރިކަންހިންގާ ޢާއިލާތަކުގެމެދުގައި ހަމަނުޖެހުންތައްއުފެދުނެވެ.</p>

  <p class="right">އަލްމުންތަޚަބް ލިޢަރްޝިއްދައުލަތުލް މަޙަލްދީބިއްޔާ، ސުމުއްވުލްއަމީރު ޢަބްދުލްމަޖީދު ރަންނަބަނޑޭރިކިލެގެފާނު (1873-1952) "ދިވެހިދައުލަތުގެ ރަސްކަމަށް އިންތިޚާބުކުރެވިފައިވާ" ކަމަށް ކޮލިލެވުނީ 1945 ވަނައަހަރުއެވެ. ކޮލިލުމުގެކުރީން 26 އަހަރުދުވަހު އެކިލެގެފާނު ހުންނެވީ މާލީވަޒީރުކަމާއި ވަޒީރުލްއަޢުޒަމްކަމުގެ މަޤާމްގައެވެ. ކޮލިލުމަށްފަހުވެސް އެކިލެގެފާނު ހުންނެވީ މިޞްރުގައެވެ. ރަސްކަމަށް އިސްވެވަޑައެއް ނުގަންނަވައެވެ. އެކިލެގެފާނު އަވަހާރަވީ 1952 ވަނައަހަރު ސިލޯނުގައެވެ.</p>

  <p class="center1"></p>

  <div class="centered_image">
    <img alt="" class="center2" src="../Images/Picture_2.png" />

    <p class="caption">ޢަބްދުލްމަޖީދު ރަންނަބަނޑޭރިކިލެގެފާނު</p>
  </div>

  <p class="center1"></p>

  <div class="centered_image">
    <img alt="" class="center2" src="../Images/Picture_3.png" />

    <p class="caption">ދިވެހިރާއްޖޭގެ ފުރަތަމަޖުމްހޫރިއްޔާގެ ރައީސް ސުމުއްވުލް އަމީރު މުޙައްމަދު އަމީން ދޮށިމޭނާކިލެގެފާނު. އެކިލެގެފާނަކީ ޒަމާނީދިވެހިރާއްޖޭގެބައްޕަ</p>
  </div>

  <p class="right"> </p>

  <p class="right">އެކިލެގެފާނު އަވަހާރަވުމާގުޅިގެން، ޤާނޫން އަސާސީ (6 ވަނަ)އަށް ތަފާތުބަދަލުތައްގެނެވުނެވެ. މިބަދަލުތަކުގެ ސަބަބުން ކުޑަދުވަސްކޮޅަކަށް ނަމަވެސް، ދިވެހިރާއްޖޭގައި ޖުމްހޫރީވެރިކަމެއް 1 ޖެނުއަރީ 1953 ގައި ތަޢާރަފްކުރެވުނެވެ.</p>

  <p class="right">1945 އިން 1953 އަށް ދިވެހިރާއްޖޭގެ ވަޒީރުލްއަޢުޒަމްކަމާއި، އަލްމުންތަޚަބް ލިއަރްޝިއްދައުލަތުލް މަޙަލްދީބިއްޔާކަމުގެ މަޤާމުގައި ހުންނެވި ރަންނަބަނޑޭރިކިލެގެފާނު އަވަހާރަވުމާގުޅިގެން، މަޝްވަރާ މަޖްލިސްގެ ރައީސްކަމުގެ މަޤާމުގައި 21 ފެބްރުއަރީ 1952 އިންފެށިގެން، 1 ޖެނުއަރީ 1953 ވަނަދުވަހާހަމައަށް ހުންނެވީ، ދިވެހިދައުލަތުގެ ރައީސްކަމަށް އުމުރުފުޅަށް ޢައްޔަންކުރި، އަދި "ފުރަތަމަ އަމުރުވެރިޔާ"ކަމުގެ މަޤާމުގެނަންފުޅު އެރުވުނު، އަތިރީގޭ ސުމުއްވުލް އަމީރު މުޙައްމަދު އަމީން ދޮށިމޭނާކިލެގެފާނު (1910 އިން 1954 އަށް)އެވެ.</p>

  <p class="right">އެމަނިކުފާނު މަޤްބޫލު ވެވަޑައިގެންފައިވަނީ "އަމީން ދީދީ"ގެ ނަންފުޅުންނެވެ. ދިވެހިރާއްޖޭގެ ފުރަތަމަ ރައީސްކަމުގެ މަޤާމަށް އިސްކުރެވުނީ އެކިލެގެފާނެވެ. ޢާއްމުކޮށް ދިވެހީން ދެކެނީ، އެކިލެގެފާނަކީ މިޒަމާނުގެ "ދިވެހިރާއްޖޭގެ ބައްޕަ" ކަމުގައެވެ. މިފަދައިން ޚާއްޞަކޮށް ފާހަގަކުރެވެނީ، އެކިލެގެފާނު ދިވެހިރާއްޖޭގެ ތަޢުލީމީނިޒާމު އިޞްލާޙުކުރައްވައި، ދިވެހިބަހާއި އަދަބިއްޔާތު ކުރިއަރުއްވައި، މުޖްތަމަޢުގައި އަންހެނުންނަށް އިސްމަޤާމުދެއްވުމަށް ކުރެއްވި މަސައްކަތްޕުޅުތަކުގެ ސަބަބުންނެވެ.</p>
</body>
</html>
