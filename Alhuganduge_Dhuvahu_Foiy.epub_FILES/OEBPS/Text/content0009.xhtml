<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_8"></h1>

  <p class="right1">އުމުރުން އަށްއަހަރުގެ ކުޑަކުއްޖެއްގެގޮތުގައި 1947 ވަނައަހަރު، ދިވެހިސަރުކާރުގެ ކަނޑުދަތުރުކުރާ އުޅަނދެއް ކަމުގައިވާ "ފަތްޙުލް ބާރީ"ގައި ސިލޯނުގެވެރިރަށް ކޮޅުނބަށްދިއުމަށްޓަކައި އަޅުގަނޑު ދިވެހިރާއްޖެއިން ފުރިއިރު، ކުރިންދެންނެވި ކަންތައްތައްއޮތީ، މުސްތަޤްބަލްގައި ހިނގަންހުރި ކަންތައްތަކުގެތެރޭގައެވެ.</p>

  <p class="right">އެދުވަސްވަރު ވަޒީރުލްއަޢުޒަމްއަކަށްހުންނެވީ މުޙައްމަދު އަމީން ދޮށިމޭނާ ކިލެގެފާނެވެ. އެކިލެގެފާނަކީ ރާއްޖެތެރެއާއި މާލޭގެ ތަޢުލީމު ކުރިއެރުއްވުމަށް ވަރަށްބޮޑަށް ސަމާލުކަމާއި އިސްކަންދެއްވި ބޭފުޅެކެވެ. ރާއްޖެތެރޭގެކުދިން މަދްރަސާއަށްދާން ތިބުމަށްޓަކައި މާލޭގައި ބޯޑިންގއެއް ޤާއިމްކުރެއްވިއެވެ. ދިވެހިސަރުކާރުގެ ޚަރަދުގައި، އިނގިރޭސިބަހުން ތަޢުލީމު ޙާޞިލު ކުރުމަށްޓަކައި މާލޭގެ މަދްރަސާތަކުން ހޮވާލެވުނު ދަރިވަރުންކޮޅެއް ސިލޯނަށް ފޮނުއްވިއެވެ.</p>

  <p class="right">މިއަދު ދިވެހިސަރުކާރުގެ އިސްމަޤާމުތަކުގައި ތިއްބެވި ބޭފުޅުންނަށްވަނީ މިޕްރޮގްރާމްގެދަށުން މަންފާ ލިބިވަޑައިގެންފައެވެ. ރައީސް މައުމޫން (1937 އިން -)ވެސް މިބޭފުޅުންގެތެރޭގައިހިމެނުނެވެ. އަޅުގަނޑުވެސް ތަޢުލީމް ޙާޞިލްކުރުމަށް ބައްޕަ ބޭނުންވެލެއްވިއެވެ. ނަމަވެސް ކޮޅުނބަށްދާން ހޮވުނުކުދިންގެތެރޭގައި އަޅުގަނޑެއް ނުހިމެނުނެވެ.</p>

  <p class="right">އެއިރުގެ ދިވެހިރާއްޖެއަކީ ވަރަށްފަޤީރުޤައުމެކެވެ. ޢާއްމުދިވެއްސަކަށް ދުވާލަކު އެއްއިރު ކާންލިބެނީވެސް މަދުފަހަރަކުއެވެ. ދެވަނަ ބޮޑުހަނގުރާމަ 1945 ގައި ނިމުނުއިރު، ދިވެހިރާއްޖޭގެ އާބާދީއޮތީ ގާތްގަނޑަކަށް 45,000 އަށް މަދުވެފައެވެ. ގިނަމީހުންގެ ކެއުންހުރީ ޞިއްޙީގޮތުން ހަށިގަނޑަށް ކާނާ ލިބެންވާވަރަށްވުރެ ދެރަކޮށެވެ. ރާއްޖޭގައި ފެންވަރުރަނގަޅު ކާބޯތަކެތި ވަރަށްނުހެއްދެއެވެ. އެތެރެކުރެވޭ މުދާވަނީ ވަރަށްމަދުވެފައެވެ. ހަނޑޫ ވަނީ ރޭޝަން ކުރެވިފައެވެ. ކާޑުގެ އުޞޫލުން ލިބޭގޮތަށްހަމަޖެހިފައެވެ.</p>

  <p class="right">އަޅުގަނޑަކީ ޅަފުރާގައި ވަރަށްހިކިކުއްޖެއްކަން އެއީ މިހާރު އަޅުގަނޑު ދެނެވަޑައިގަންނަވާ ބޭފުޅުން ޙައިރާންފުޅު ވެވަޑައިގަންނަވާނެ ކަމަކަށްވެދާނެއެވެ. އަޅުގަނޑަކީ ކުޑައިރު ވަރަށްބަލިވެއުޅުނު، ވަރަށްހަށިގަނޑު ނިކަމެތިކޮށްހުރި ކުއްޖަކަށްވާތީ، އަޅުގަނޑުގެބައްޕަ އެކަމާބެހޭގޮތުން މުޙައްމަދު އަމީނާއި ވާހަކަދެއްކެވިއެވެ. އެކިލެގެފާނަކީ ބައްޕަ ވަރަށް ރަނގަޅަށް ދެނެވަޑައިގަންނަވާ ބޭފުޅަކަށްވާތީއެވެ.</p>

  <p class="right">ނަތީޖާއެއްގެ ގޮތުން، މުޙައްމަދު އަމީން ހަމަޖައްސަވައިދެއްވީ، ދިވެހިސަރުކާރުގެ އެހީގައި އަޅުގަނޑު ސިލޯނަށް ފޮނުއްވާށެވެ. ކިޔަވާކަށްނޫނެވެ. ބޭސްފަރުވާކުރާށެވެ. އަޅުގަނޑަކީ ވަރަށް ކުޑަކުއްޖަކަށްވާތީ، ބަލަހައްޓާނެ ފަރާތަކާއި ޙަވާލުކުރެއްވުމަށްފަހު އަޅުގަނޑު ފޮނުއްވީ ދިވެހިސަރުކާރުގެ އޮފިޝަލުން ތިއްބަވާ ފްރެންކްފަރޓް ޕްލޭސް، ބަނބަލަޕިޓިޔާ، ކޮޅުނބު 4 އަށެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_6.png" />

    <p class="caption">ސޯސަންވިލާ، 1951 ވަނަ އަހަރު</p>
  </div>

  <p class="right1"> </p>

  <p class="right">އަޅުގަނޑަށް ބޭސްކުރުމަށް ތަފާތުއެތައްޑޮކްޓަރުންގެގާތަށް ފޮނުއްވިއެވެ. ޙާލުރަނގަޅުވަމުން ދިޔަވަރަކަށް، ތަޢުލީމު ހޯދުމަށް އަޅުގަނޑުގެ ކަރުހިއްކުންވަނީ އިތުރުވެފައެވެ.</p>

  <p class="right">އަޅުގަނޑު ބެލުމާއި ޙަވާލުކުރިމީހާއަށާ، ސަރުކާރުގެ ބޭފުޅުންނަށް މާބޮޑަށްއުނދަގޫފުޅު ކުރެވުނީވެސް ތޯއްޗެކެވެ! ދެތިންމަހެއްވޭތުވިފަހުން އަޅުގަނޑުގެ ޙާލުރަނގަޅުވެފައި ހުރުމާއިއެކު، ސިލޯނުގައި ކިޔަވަން މަޑުކުރުމަށް ބޭނުންވޭތޯ އަޅުގަނޑުކުރެން އެއްސެވިއެވެ. މިއީ ބައްޕަ އަޅުގަނޑަށް އެންމެ އެދިލައްވާ ކަންތައްކަން އެނގޭތީ، އަދި އުނގެނުމަށް އަޅުގަނޑުގެ އޮތް އެދުމުގެ ބޮޑުކަމުން، އާދޭހޭ ދެންނެވީމެވެ.</p>

  <p class="right">1948 ވަނައަހަރު ބަނބަލަޕިޓިޔާގައި ހުންނަ ސޭންޓް ޕީޓަރސް ކޮލެޖްގެ ދަރިވަރެއްގެގޮތުގައި އަޅުގަނޑު އެކޮލެޖަށް ވައްދަވައިފިއެވެ. ފަށައިގަތީ ކިންޑަރގަރޓަންގައެވެ. ސޭންޓް ޕީޓަރސް އަކީ އެއިރުވެސް އަދި މިހާރުވެސް ރޯމަން ކެތަލިކް ސްކޫލެކެވެ. އެދުވަސްވަރު ކިޔަވައިދެނީ ބިދޭސީ މުދައްރިސުންނެވެ. ކިޔަވައިދެނީ އިނގިރޭސި ބަހުންނެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_7.png" />

    <p class="caption">ސޯސަންވިލާގައި 1951 ވަނައަހަރު ކިޔަވަންތިބި ކުދިންތަކަކާއެކު ރައީސް މުޙައްމަދު އަމީން.</p>
  </div>

  <p class="right1"> </p>

  <p class="right">ގާތްގަނޑަކަށް ވިއްސަކަށް ދިވެހިކުދިން އެދުވަސްވަރު އެކޮލެޖްގައި ކިޔަވަންއުޅުނެވެ. އަޅުގަނޑުގެ ނަސީބު ދިމާކުރި ގޮތުން އަޅުގަނޑުވީ ދިވެހިސަރުކާރުން ކިޔަވައިދެއްވާ ދަރިވަރަކަށެވެ. އަޅުގަނޑުގެ ކިޔެވުމާއި، ހުރުމާއި، ކެއުމުގެ ޚަރަދު ކުރައްވަނީ ދިވެހިސަރުކާރުންނެވެ. އެކަމަށް އަޅުގަނޑު ރާވާފައި ނުވިނަމަވެސް، ދިވެހިސަރުކާރަށް އަޅުގަނޑު މިވަނީ ޚިދުމަތްކުރުމަށް އިރާދަފުޅުން ހަމަޖެހިފައެވެ.</p>

  <p class="right">އެއަހަރު، 1948 ވަނައަހަރު، އިނގިރޭސީންގެ އަތްދަށުން ސިލޯނަށް މިނިވަންކަންލިބިއްޖެއެވެ. ދިވެހިރާއްޖޭގެ މަޤާމު ނުވަތަ ޙައިސިއްޔަތުވަނީ ނުރުހުމާއި ނަފްރަތު އުފައްދަނިވިގޮތަކަށްވެފައެވެ. 1887 ވަނައަހަރުގެ އެއްބަސްވުމުގެ ސަބަބުން ދިވެހިރާއްޖެވަނީ މިނިވަން ދައުލަތެއްގެ ގޮތުގައެއްނޫނެވެ. ސިލޯނުގެ ބަޔަކަށް ނުވާތީ، ސިލޯނަށް މިނިވަންކަން ލިބުނު އިރު ދިވެހިރާއްޖެއަކަށް މިނިވަންކަމެއްނުލިބެއެވެ.</p>

  <p class="right">ޙަޤީޤަތުގައި 1948 ވަނައަހަރު ދިވެހިރާއްޖޭގެ ރައްޔިތުންނާއި ވެރިންގެ ވިސްނުންފުޅުގައި މިނިވަންކަން ހޯއްދެވުމުގެ އެއްވެސް ޚިޔާލެއް އެއިރަކުނެތެވެ. ފުރިހަމަ އެކަހެރިކަންމަތީ، މަސްވެރިކަމާއި، ކުދިވިޔާފާރި ކޮށްލުންފިޔަވައި އެހެންކަމެއްކުރުމުގެ ފިކުރެއް ދިވެހިރާއްޖޭގެނެތެވެ.</p>

  <p class="right">ދިވެހިރާއްޖޭގެ ރަށްތަކަށާއި ކައިރީގައިވާ ޤައުމުތަކަށް ދަތުރުކުރަނީ އޮޑިދޯނިފަހަރު، ބައްތެލީގައްޔާއި ބުންބާ ބަނގަލާ ބޯޓުފަހަރުގައިއެވެ. ދަތުރުފަތުރު ބިނާވެފައިވަނީ، ވައިހުރިގޮތެއްގެ މައްޗަށެވެ. އިރުއުތުރުން ވައިޖެހޭ މޫސުމުގައި ދިވެހިރާއްޖެއިން ސިލޯނަށް ދާން ތިންދުވަސްވަރު ވެދާނެއެވެ. ހަމަ މިދަތުރުކުރުމަށް ހުޅަނގުދެކުނުން ވައިޖެހޭ މޫސުމުގައި، ވިހިތިރީސް ދުވަސްވެސް ވެދާނެއެވެ. އެއީ ވަޔާއި މޫސުމަށްބިނާކޮށް އުޅަނދު އެކިގޮތްގޮތަށް ދުއްވަންޖެހޭތީއެވެ.</p>

  <p class="right">ރާއްޖޭގައި ބައިނަލްއަޤްވާމީ މުވާޞަލާތީ ޚިދުމަތެއް ޤާއިމްކުރެވިފައެއްނެތެވެ. ބޭރުދުނިޔެއާއި ގުޅަނީ ދެވަނަބޮޑުހަނގުރާމައިގެ ތަރިކައެއްކަމުގައިވާ މޯސްކޯޑް ބޭނުންކޮށްގެންނެވެ. މާލޭގައި މަދުޢަދަދެއްގެ ރޭޑިއޯސެޓް ހުއްޓެވެ. އަދި އެއަށްވުރެމަދުޢަދަދެއްގެ އެއްގަމުގައި ދުއްވާއެއްޗެހިހުއްޓެވެ. ދުއްވަންއޮތީ ވެލީގެމަގުމަގެވެ.</p>

  <p class="right">މީހުން ދިރިއުޅެމުން ގެންދިޔައީ، ކުދިގޯތިގޯތީގައި، އުވަޔާއި ގަލުންނާއި ދަނޑިފަނުން ހަދާފައިވާ ކުދިކުދިގެތަކުގައެވެ. ލިބިދެވޭ ތަޢުލީމަކީ އެންމެއަސާސީފެންވަރުގައި ފޯރުވައިދެވޭއެއްޗެކެވެ. އިސްލާމްދީން ކިޔަވައިދެނީ މެދުކެޑެމުން އަދި މައުލޫމާތު ކުޑަގޮތަކަށެވެ. ކެއުމަކީ އެކިވައްތަރަށް ތައްޔާރުކުރާ ކަނޑުމަހެވެ. ރާއްޖޭން ބޭރުން ގެންނަ ހަނޑޫކޮޅެއް ބައެއްފަހަރު ލިބިދާނެއެވެ.</p>

  <p class="right">1948 ވަނައަހަރު ސިލޯނަށް މިނިވަންކަންލިބުން އިރާދައިގައި ލިޔެވިފައިވާފަދައިން، މުޅިދިވެހިރާއްޖެ އަބަދަށް ބަދަލު ކުރައްވާނެ ބޭފުޅަކަށް އަޅުގަނޑު ތަޢާރަފްވުންވެސް ވަނީ، އިރާދައިގައިލިޔެވިފައެވެ.</p>

  <p class="right">އަޅުގަނޑު ފޮނުއްވީ ސޯސަންވިލާއަށެވެ. އެއީ ދިވެހިކިޔަވާކުދިން ކޮޅުނބުގައި ބައިތިއްބެވުމަށް ބޯޑިންގއަކަށް ބޭނުން ކުރައްވަން މުޙައްމަދު އަމީން ބައްލަވައިގެންފައިވާގެއެކެވެ. އެތާނގައި އަޅުގަނޑު ބެހެއްޓެވީ، ތަނުގެ އާދަކާދައިގެމަތީން އިސްދަރިވަރަކާއެކު އެއްކޮޓަރީގައެވެ. އެއިސްދަރިވަރަކީ އިބްރާހީމް ނާޞިރެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_8.png" />

    <p class="caption">1953ގައި ޤާއިމްކުރި ފުރަތަމަޖުމްހޫރިއްޔާގެ ދަރުބާރުގައި މުޙައްމަދު އަމީން</p>
  </div>

  <p class="right1"> </p>

  <p class="right">ދިވެހިރާއްޖޭގެ ވަޒީރުލްއަޢުޒަމްކަމާއި ރައީސްކަންކުރެއްވި އެބޭފުޅާގެ ހަނދާންތައް، އެދުވަސްވަރާއި އަދި ފަހުން އަޅުގަނޑަށް ވަރަށްރަނގަޅަށް ދަސްވި ބޭފުޅާއާއި ދެމެދު، މާބޮޑު ތަފާތެއް ފާހަގަކުރެވިފައެއްނެތެވެ. އިބްރާހީމް ނާޞިރު އުފަންވެ ވަޑައިގަތީ 2 ސެޕްޓެމްބަރ 1926 ގައެވެ. އެހެންކަމުން އެމަނިކުފާނު އަޅުގަނޑަށްވުރެ 12 އަހަރު ދޮށިފުޅެވެ.</p>

  <p class="right">ޢުމުރުފުޅުން 20 ގެ އަހަރުތަކުގެ ޒުވާންބޭފުޅެއްގެ ގޮތުގައިވެސް، އޭނާގެ އުޅުއްވުމުގެ ކަންތައްތައްހުރީ ޤަވާއިދުތަކެއްގެ މަތީންނެވެ. 1948 ވަނައަހަރު އަލަށްއައިދަރިވަރުން، އިސްދަރިވަރުންގެ ކޮޓަރިތަކަށް ބަހާލި ދުވަސް އަދިވެސް އަޅުގަނޑުގެ ހަދާނުގައި އެބަހުއްޓެވެ. އަޅުގަނޑު ގެންދިޔައީ ނާޞިރުގެ ކޮޓަރިކޮޅަށެވެ. ވަކިކުއްޖަކު ވަކިކޮޓަރިއަކަށް ހަމަޖައްސައިގެން ބެހީއެއްނޫނެވެ. އިރުކޮޅެއް ވަންދެން ބަސްފުޅެއްވިދާޅުނުވެ އަޅުގަނޑާ ދިމާއަށް ކަޅިޖައްސަވާނުލައްވާ ބައްލަވަންހުންނެވިއެވެ.</p>

  <p class="right">އެއަށްފަހު ކޮޓަރީގެޤަވާއިދުތައް އަޅުގަނޑަށް ވިދާޅުވެދެއްވިއެވެ. އެނދުތަންމަތިއެޅުމަށާއި، އަންނައުނު ރީތިކޮށް ފަތްޖަހާފައި ބެހެއްޓުމަށާއި، ބޫޓު ޕޮލިޝްކުރުމަށާއި ފުރަތަމަރަނގަބީލުޖެހުމާއެކު ތެދުވަންޖެހޭނެ ކަމަށާއި މިފަދަ އެތައްކަމެކެވެ. ނާޞިރާއި މުޢާމަލާތުކުރުމުގައި އިސްދަރިވަރަކަށް އަދާކުރަންޖެހޭ އިޙްތިރާމް، ނާޞިރަށް އަޅުގަނޑު އަދާކުރަންޖެހުނެވެ. ނާޞިރު އަޅުގަނޑާ މުޢާމަލާތުކުރެއްވުން ބެހެއްޓެވިގޮތުން ދޭހަވީ،މިނޫން އެހެންގޮތެއްވުމަށް ވިސްނާވަޑައިގެންފައި ނުވާކަމެވެ. އިނގިރޭސި ޕަބްލިކް މަދްރަސާތަކުގައި ކަންތައްތައް ހިނގާގޮތާ ޚިލާފަށް، ނާޞިރުގެ އެއްވެސްކަމެއް ކޮށްދިނުމަކަށް އަޅުގަނޑަކަށް މަޖްބޫރުވެފައެއްނުވެއެވެ.</p>

  <p class="right">ނާޞިރަކީ "ގޮތުގައި ހުންނަވާ"، ސީދަލަށް ޢަމަލުތައް ހުންނަ ބޭފުޅެކެވެ. ސޯސަންވިލާގައި ދެއަހަރުދުވަހު ނާޞިރާ އެއްކޮޓަރީގައި އަޅުގަނޑުހުރީމެވެ. އެކަމުގެސަބަބުން އަޅުގަނޑުމެންގެ މެދުގައި ވަރުގަދަގުޅުމެއް އޮވެދާނެއެވެ. ނަމަވެސް މިހެންމިކަން އޮތްކަމަކަށް އަޅުގަނޑަކަށް އިޙްސާސެއްނުވެއެވެ. އޭނާ ގައިކޮޅާވާކަމެއްކޮށްފިނަމަ ތަޢުރީފްކުރެއްވުމަކީ ނާޞިރުގެ ކިބައިގައިވާކަމެއްނޫނެވެ. ރަނގަޅަށް ކަމެއްކޮށްނިންމާލުމަކުން ބުރަކަށީގައި ފިރުމައެއްނުލައްވާނެއެވެ.</p>

  <p class="right">ސޯސަންވިލާއަކީ އަޅުގަނޑުގެ ޙަޔާތުގައި ވަރަށްމުހިންމު ތަނެކެވެ. އެތާނގައިހުރި ކޮންމެ ދިވެހިކުއްޖަކަށްވެސް އެއިޙްސާސް ކުރެވޭނެއެވެ. އެތާނގައި ތިބެވޭގޮތްވުމަކީ ލިބުނުތަޢުލީމެކެވެ. އޭގެޒާތުގައި އެއީ ޔުނިވަރސިޓީއެކެވެ. ދިރިއުޅުން ތަރައްޤީކޮށް ކުރިއަށްދިޔުމަށް ޝައުޤުވެރިކަންހުރި އެތާތިބި ކޮންމެޒުވާންދިވެއްސަކަށް އެއީ އެކުދިންގެގެއެވެ. އެތަނާ ޙަވާލުވެ ހުރީ، ސެއިންޓް ޕީޓަރޒް ކޮލެޖްގައި ކިޔަވައިދޭ ސްރީލަންކާ ޓީޗަރެއްކަމުގައިވާ އެޑްވަރޑް ޑަޔަސްއެވެ.</p>

  <p class="right">އަޅުގަނޑުމެން ގޭގައިހަދަންޖެހޭ ފިލާވަޅުތައްހެދީ ސޯސަންވިލާގައެވެ. ވަރަށްގިނަފަހަރު، ސެއިންޓް ޕީޓަރޒްގެ އެހެން ޓީޗަރެއް ކަމުގައިވާ ޖޯން ރައިޓްގެ އިރުޝާދުގެދަށުން ކޮންމެދުވަހަކު އިރުއޮއްސި 6:30 އިން 8:00 އަށެވެ. (މުހައްމަދު އަމީން ކިޔަވާވިދާޅުވެފައިވަނީ ސެއިންޓް ޖޯސެފް ކޮލެޖުންނެވެ). ސެއިންޓް ޕީޓަރޒްއަކީ އެކޮލެޖަށް ވަންނަން ދަރިވަރުން ތައްޔާރުކޮށްދޭ ސްކޫލެކެވެ. އެހާގިނަ ދިވެހިކުދިން އެތަނަށް ފޮނުއްވި ސަބަބަކީ އެއީކަމުގައިވެދާނެއެވެ. އަޅުގަނޑު ޤަބޫލު ކުރަނީ މުހައްމަދު އަމީން، ސެއިންޓް ޕީޓަރޒްގެ ރެކްޓަރއަށް އެހީދެއްވާފައިވާނެކަމަށެވެ.</p>

  <p class="right">އެހާކުރީގައި މުހައްމަދު އަމީން ސޯސަންވިލާ ބައްލަވައިގަތުމުގެ ވިސްނުންފުޅާމެދު އަޅުގަނޑު ޙައިރާންވިއެވެ. ސޯސަންވިލާއަކީ އެއްބުރިއަށް އަޅާފައިހުރި ކޮލޯނިއަލް (އިނގިރޭސީންގެ އިސްތިޢުމާރީވެރިކަމުގައި ޢިމާރާތްކުރާވައްތަރުގެ) ގެއެކެވެ. ދައުލަތުގައިހުރީ ވަރަށްމަދުފައިސާކޮޅެކެވެ. ނަމަވެސް ދިވެހިރާއްޖެއަށް ބިމެއް ބައްލަވައިގަތްގަތުމަކީ ބޭނުންތެރި ކަމެއްކަމަށް ދެކިވަޑައިގަތެވެ. އެއީ"މެލްބަރން އެވެނިއު"، ބަނބަލަޕިޓިޔަ، ކޮޅުނބުގައި ހުންނަވާ ދިވެހިސަފީރުގެ އޮފީސް އަދި ގެކޮޅެވެ. ފަހުން އެތާހުރީ ދިވެހިއެމްބެސީއެވެ. ދިވެހިރާއްޖެ ކޮމަންވެލްތުގެ މެންބަރަކަށްވުމުން، އެތަން ބަދަލުވީ ހައިކޮމިޝަންގެ ޢިމާރާތަށެވެ.</p>

  <p class="right">މުޙައްމަދު އަމީނުގެ އީޖާދުތަކާއި ބަދަލުތައް ހުރިހާދިވެހިންގާތުގައި މަޤްބޫލުކަންތައްތަކަކަށްނުވިއެވެ. މިހެންކަމުން 1953 ވަނައަހަރުގެ އޯގަސްޓްމަހު، އެކިލެގެފާނު ދޫނިދޫއަށް އަރުވާލިއެވެ. ދޫނިދޫގައި ހުންނަވާފައި އެނބުރި މާލެވަޑައިގަތުމަށް އޭނާއަށް ތާއީދުކުރާ ބައިވެރީންނާއިއެކު މަސައްކަތްކުރެއްވިއެވެ. މިކަންތައްވީނާކާމިޔާބެވެ. މިކަމާވިދިގެން ހިނގިހަމަނުޖެހުންތަކުގައި، އެކިލެގެފާނަށް ރައްޔިތުންގެ އަނިޔާލިބިވަޑައިގަތެވެ. އެކިލެގެފާނު އަވަހާރަވީ ހަށިކޮޅަށް ލިބިވަޑައިގަތް އަނިޔާތަކުގެސަބަބުންނެވެ. އެކިލެގެފާނުގެ ހަށިކޮޅު ފަސްދާނުލެވިފައިވަނީ ވިހަމަނާފުށި (މިހާރުގެ ޓުއަރިސްޓް ރިސޯރޓް ކުރުނބާ)ގައެވެ.</p>

  <p class="right">ކުރުމުއްދަތެއްގައި ޖުމްހޫރިއްޔަތަކަށް އޮތުމަށްފަހު، 11 މާރޗް 1954 ގައި އަލުން ރަސްކަމެއްޤާއިމް ކުރުމުން، ރަސްކަމަށް އިސްކުރެވުނީ އައްސުލްޠާން މުޙައްމަދު ފަރީދުލް އައްވަލްއެވެ. 1953 ވަނައަހަރުގެ ސެޕްޓެމްބަރުމަހުންފެށިގެން، 1954 ވަނައަހަރުގެ މާރޗްމަހާއިހަމައަށް ދައުލަތްހިންގެވުމާ ޙަވާލުވެވަޑައިގަތީ ސުމުއްވުލްއަމީރު އިބްރާހީމް ފާމުލަދޭރިކިލެގެފާނެވެ.</p>

  <p class="right">އިބްރާހީމް ޢަލީ ދީދީ ނުވަތަ އިބްރާހީމް ފާމުލަދޭރިކިލެގެފާނު ވަޒީރުލްއަޢުޒަމްގެމަޤާމާއި ޙަވާލުވެވަޑައިގަތީ 11 މާރޗް 1956 ގައެވެ. މުހިންމު ދެވުޒާރާކަމުގައިވާ ދާޚިލީ އަދި ދިފާޢީވުޒާރާއާއި ޙަވާލުވެވަޑައިގަތީ އެކިލެގެފާނުގެ ނާއިބުގެގޮތުން އިބްރާހީމް މުޙައްމަދު ދީދީއެވެ.</p>

  <p class="right">1954 ވަނައަހަރުގެ ނޮވެމްބަރުމަހު، އަޅުގަނޑާއިއެކު ސޯސަންވިލާގައި އެއްކޮޓަރީގައި ހުންނެވި އީބްރާހީމް ނާޞިރު، ވަޒީރުންގެމަޖްލިސްގެ މެންބަރަކަށް ޢައްޔަންކުރެވުނެވެ.</p>

  <p class="right">1956 ވަނަ އަހަރުގެ ޖޫންމަހު، ނާޞިރު އަމަން ޢާއްމުގެ ވަޒީރުކަމުގައިހަމަޖެހުނެވެ. އިބްރާހީމް މުޙައްމަދު ދީދީ އާލާސްކަންފުޅާވެގެން ސިލޯނަށްވަޑައިގަތުމުން، 1956 ވަނައަހަރުގެ ޑިސެމްބަރމަހު، ނާޞިރު ވަޒީރުލްއަޢުޒަމްގެ ނާއިބުކަމުގެ މަޤާމަށްއިސްކުރެވުނެވެ. ވިދިގެން އައިއަހަރު، އުމުރުފުޅުން 31 އަހަރުފުޅުގައި އެމަނިކުފާނު ވަޒީރުލްއަޢުޒަމްކަމުގެ މަޤާމަށް އިސްކުރެވިއްޖެއެވެ.</p>

  <p class="right">އަޅުގަނޑު މިހުރިހާވާހަކައެއް މިތާނގައި މިނަކަލުކުރަނީ، އެތަކެއް ސަބަބަކަށްޓަކައެވެ. އެއްސަބަކީ އަޅުގަނޑުގެ ކެރިއަރއަށް އެބޭފުޅުންގެ އެނގިވަޑައިގަތުމާއިއެކު، ނުވަތަ އެނގިވަޑައިގަތުމެއްނެތިނަމަވެސް، ކޮންމެވެސް އަސަރެއް އެބޭފުޅުންގެ ސަބަބުން ފޯރާފައިވާ ބޭފުޅުންކޮޅެއް ތަޢާރަފްކުރުމަށްޓަކައެވެ. އަނެއްސަބަބަކީ ދިވެހިރާއްޖޭގައި އެއިރުއޮތްރަސްކަމުގެ ޤަދީމީނިޒާމަށް އަލިއަޅުވައި ބަލައިލުމެވެ.</p>

  <p class="right">އީކުއޭޓަރހުރަސްކޮށް އައްޑުއަތޮޅު ގަމުގައި އިނގިރޭސީން އުފައްދާފައި އޮތް އެއަރބޭސް، ދެވަނަ ބޮޑުހަނގުރާމަ ނިމުމާއެކުވަނީދޫކޮށްލާފައެވެ. ގަމުގައި އޮތް ރޮޔަލް އެއަރ ފޯރސް ބޭސް އަނބުރާ ރާއްޖެއަށްދިނީ 1956 ވަނައަހަރުއެވެ. ނަތީޖާއަކަށްވީ ދިވެހިރާއްޖޭގައިއޮތް "ބާރުތައް" ވަރަށްދުރަށް އަސަރުކުރުވަނިވިގޮތެއްގައި ބަދަލުވެގެންދިޔުމެވެ. (ދިވެހިރާއްޖެ މިނިވަންވުމަށްފަހު، 1976 ވަނަ އަހަރުގައި ގަން އަނބުރާ ދިވެހި"ބިމަށް" ލިބުމުގައި އަޅުގަނޑު އަދާކުރި ދައުރެއްވެސް ވާނެއެވެ.)</p>

  <p class="right">ދިވެހިރާއްޖޭގެފަރާތުން އިނގިރޭސިންގެ "ޙިމާޔަތަށް" ވަދާޢުގެ ސަލާމްކުރީ 1965 ވަނައަހަރު އިބްރާހީމް ނާޞިރުގެ ޒަޢާމަތުގެދަށުގައެވެ. ނަމަވެސް އިނގިރޭސި ވައިގެސިފައިންގެ ބޭސް ގަމުގައި ޤާއިމްވެފައިއޮތެވެ. ޤައުމުގެ އިސްވެރިޔާގެމަޤާމް އަދާކުރައްވަމުން ގެންދެވީ، އައްސުލްޠާން މުޙައްމަދު ފަރީދު (1901އިން 1969އަށް)އެވެ.</p>

  <p class="right">1965 ވަނައަހަރުގެ އެޕްރީލްމަހުގެތެރޭގައި ނެގުނު ޢާއްމުވޯޓެއްގެ ނަތީޖާއެއްގެގޮތުން، ދެވަނަފަހަރަށް ދިވެހިރަސްކަން އުވާލެވުނެވެ. 1968 ވަނައަހަރުގެ ނޮވެމްބަރމަހުގެ 11 ވަނަދުވަހު، ދިވެހިރާއްޖެއަކީ ޖުމްހޫރިއްޔާއެއްކަމަށް ހަމަޖެހުނެވެ. ރައީސުލްޖުމްހޫރިއްޔާގެ މަޤާމްގައި ހުންނެވީ ސުމުއްވުލް އަމީރު އިބްރާހީމް ނާޞިރުއެވެ.</p>

  <p class="right">1950 ގެއަހަރުތަކުގެ މެދުތެރޭ އަހަރުތަކުގައި، މުސްތަޤްބަލްގައި ކަންތައް ހިނގާނޭގޮތް އެކަކަށްވެސް ތަޞައްވަރުކުރެވިފައެއްނުވެއެވެ. އަޅުގަނޑުގެ ބައްޕައަކީ މީސްމީހުންނާއި މުޢާމަލާތު ކުރެއްވުމުގެ ރަނގަޅުއަދަބުތައް ދެނެލައްވާބޭކަލެވެ. މަދްރަސީދައުރުގައި، އުމުރުންގާތްގަނޑަކަށް 15 އަހަރުގައި، މާލެއަށްކުރި ޒިޔާރަތެއްގައި، އަޅުގަނޑު އިބްރާހީމް ނާޞިރުގެ އަރިހަށްދިޔައީމެވެ. އެއިރު ނާޞިރު ވަނީ ސިޔާސީ މައިދާނަށް ނިކުމެވަޑައިގެންފައެވެ. އެކަމަކާ އަޅުގަނޑު ޙައިރާނެއްނުވަމެވެ. އެއީ އެމަނިކުފާނަކީ ވެރިކަންކުރަމުން އައިސްފައިވާ ޢާއިލާއެއްގެބޭފުޅެކެވެ. އެމަނިކުފާނަކީ އެދުވަސްވަރު ވަޒީރުންގެމަޖްލިސްގެ މެންބަރެއްނޫނެވެ.</p>

  <p class="right">އިބްރާހީމް ނާޞިރާއި ބައްދަލުކޮށްލުމަށް އަޅުގަނޑުދިޔުމަކީ އަޅުގަނޑުބައްޕަގެޚިޔާލެކެވެ. އެއީ އަޅުގަނޑު ސޯސަންވިލާގައި ދެއަހަރެއްހާދުވަހު ނާޞިރާ އެއްކޮޓަރީގައި ހުރެފައިވާތީއެވެ. ނާޞިރު އަޅުގަނޑާއި ބެހޭގޮތުން ބައްޕައާއި ވާހަކަދައްކަވާފައިވާތީ، އެމަނިކުފާނުގެއަރިހަށް އިޙްތިރާމްގެ ޒިޔާރަތެއްކުރުމަށް ހަމަޖެއްސެވީ ބައްޕައެވެ. އެބައްދަލުވުމަކީ ހަމައެކަނި އިޙްތިރާމްގެ ޒިޔާރަތެކެވެ. އަޅުގަނޑު ހަނދާންވާގޮތުން އެއީ ވަރަށް ކުޑަވަޤުތުކޮޅެއްގެ ބައްދަލުވުމެކެވެ.</p>

  <p class="right">1954 ގައި މާލެއަށް އަޅުގަނޑުކުރި ދަތުރުގައި، މާލެ އައުމަށްފަހު އަޅުގަނޑުނިންމީ، މަދްރަސާގެ ދަރިވަރެއްގެ ގޮތުގައި ހުރުމުގެބަދަލުގައި، މަސައްކަތްކުރުމުގެ ދާއިރާއަށް ނުކުތުމަށެވެ. އޭރު އަޅުގަނޑުއުޅެނީ ނުވަވަނަ ކްލާހުގައެވެ.</p>

  <p class="right">މާލެއާއި ކޮޅުނބާ ދެމެދުގައި ދަތުރުކުރާ އުޅަނދުފަހަރުގެ ގިނަކައްޕިތާނުންނާއި ވެރީންނަކީ ބައްޕަ ދެނެލައްވާ މީހުންނެވެ. ކޮޅުނބުގައި ބަނދަރު ކުރާއިރު، ބައެއްފަހަރު އަޅުގަނޑު އެމީހުންނާ ބައްދަލުކުރަމެވެ. ބައެއްފަހަރު އަޅުގަނޑު ހޯދަން އެމީހުން ސޯސަންވިލާއަށް އާދެއެވެ. ކޮޅުނބުގައި ކުރަންބޭނުންވާ ބައެއްކަންތައް، މިސާލަކަށް ތަންތަން ބަލައިލަން ދިއުމާއި، ކުދިކުދިތަކެތި ހޯދައިދިނުންފަދަ ބައެއްކަންތައް ކޮށްދެމެވެ. އެމީހުންނަށް އަޅުގަނޑު އެހީވެދޭހިތްވެއެވެ. ބައެއްފަހަރު އަޅުގަނޑަށް ޕޮކެޓްމަނީލިބެއެވެ.</p>

  <p class="right">މޯލްޑިވްސް ނެޝަނަލް ޓްރޭޑިންގ ކޯޕަރޭޝަން (އެމް.އެން.ޓީ.ސީ.) ގެފަރާތުން ދިވެހިރާއްޖެއާބެހޭ ކަންތައްތައް ބެލެހެއްޓެވުމާ ޙަވާލުވެވަޑައިގެން ހުންނެވި ޝަމްސުއްދީން ޙިލްމީވެސް ހުންނެވީ ސޯސަންވިލާގައެވެ. ބައެއް ހޮނިހިރުދުވަހު އަޅުގަނޑާއި ބައެއްއެހެންދަރިވަރުން އެމަނިކުފާނުގެ އަރިހުގައި ސޯސަންވިލާއިން ފޯޓަށް (ކޮޅުނބުގެ މެދުތެރެއަށް) ކާރުގައި ދަމެވެ. ބާޒާރުކޮށްލުމަށާއި ޓައުނުގައި މަޖާކޮށްލުމަށެވެ. އެއަށްފަހު ބިރިޔާނީ ކާލުމަށް ޕިލާވޫސްއަށް ޖައްސާލަމެވެ.</p>

  <p class="right">އެމް.އެން.ޓީ.ސީ.ގެ މައިއޮފީހުގައި މަސައްކަތްކުރާތަން އަޅުގަނޑުބަލަމެވެ. މިއީ ބަލަން އަޅުގަނޑު ވަރަށްޝައުޤުވެރިވާ ތަނެކެވެ. ޚާއްޞަކޮށް، ދިވެހިސަރުކާރަށް ބަދަލުތަކެއް އައިސް، އިބްރާހީމް ޢަލީ ދީދީ ވަޒީރުލްއަޢުޒަމް ކަމުގެ މަޤާމާއި، އަދި އިބްރާހީމް މުޙައްމަދު ދީދީ ވަޒީރުލްއަޢުޒަމްގެ ނާއިބުކަމުގެ މަޤާމާ ޙަވާލުވެވަޑައިގަތުމާ ގުޅިގެން، ކުރެވިދާނެ ކަންތައްތައް ތަޞައްވަރު ކުރެވުމުންނެވެ.</p>

  <p class="right">ބޯޓުފަހަރުގެ ކައްޕިތާނުންނަށް އެހީތެރިވެދިނުމަށް ލެވުނުހިތްވަރުގެ ސަބަބުން ލިބުނުމިނިވަންކަމާ ގުޅިގެން، އަޅުގަނޑުވެސް ވިޔަފާރިކުރުމުގެ ދާއިރާއަށްވަނުމުގެ އިޙްސާސް ކުރެވެންފަށައިފިއެވެ. އެއީ އަޅުގަނޑުގެ ބައްޕަވެސް ކުރައްވާ މަސައްކަތެވެ. މިއީ މުޙައްމަދު އަމީން ވަކިކުރިތާ އަހަރެއްހާދުވަސްފަހުން ހިނގިކަންތައްތަކެވެ.</p>

  <p class="right">ވެރިކަމަށް ވަޑައިގެންނެވި އިބްރާހީމް މުޙައްމަދު ދީދީ އާއި އިބްރާހީމް ޢަލީ ދީދީއަކީ އަޅުގަނޑު ދަންނަ ދެބޭފުޅުންނެވެ. އެއީ ކޮޅުނބުގައި ތިއްބެވިއިރު، ސޯސަންވިލާއަށް ވަޑައިގަންނަވާ ދެބޭފުޅުންނެވެ. ސޯސަންވިލާއަކީ ކޮޅުނބުގައި ތިބޭ ދިވެހީން ބައްދަލުކޮށް ރާއްޖޭގައި ހިނގާ ޙާދިސާތަކާމެދު ވާހަކަދައްކައި، މުސްތަޤްބަލާމެދު ރާވާހަދަން އެއްވާތަނެވެ. ސޯސަންވިލާއަކީ ކަންތައްތަކަށް ވަރަށް ޝައުގުވެރިކުރުވަނިވި، އަދި އަޅުގަނޑު ދެކޭގޮތުގައި ވަރަށްއުފާވެރި ހަނދާންތަކަކާއި ގުޅިފައިވާތަނެކެވެ.</p>

  <p class="right">އަޅުގަނޑު ހިމެނިފައިވާނީ އަޅުގަނޑުގެ އުމުރުފުރައިގެ ވަރަށްހިތްވަރުގަދަކުދިންގެ ތެރޭގައެވެ. (އެއިރު އަޅުގަނޑުގެ ޢުމުރަކީ އެންމެ 15 އަހަރެވެ) އެއީ އެއުމުރުގައި ކިޔެވުންހުއްޓާލައި، މަސައްކަތްކުރުމުގެ މައިދާނަށްނުކުތުމަށް ނިންމީތީއެވެ. އެދުވަސްވަރު ދިވެހިސަރުކާރުގެ ސަފީރަކަށް ކޮޅުނބުގައި ހުންނެވީ، ކުރިން ސޯސަންވިލާގައިހުންނެވި މުޙައްމަދު ޒަކީއެވެ. އެއިރުވެސް މުޙައްމަދު ޒަކީ ސޯސަންވިލާއަށް ކުޅިވަރުކުޅުއްވަން ވަޑައިގެންއުޅުއްވައެވެ.</p>

  <p class="right">އަޅުގަނޑު ކިޔެވުންހުއްޓާލުމަށްފަހު، މަސައްކަތްކުރުމަށް ބޭނުންވާވާހަކަ ޒަކީ އަރިހުގައި ދެންނެވީމެވެ. އެމަނިކުފާނު އަޅުގަނޑުގާތުގައި ވިދާޅުވީ، އެމަނިކުފާނުގެ ބޮޑުބޭބެ ކަމުގައިވާ އިބްރާހީމް މުޙައްމަދު ދީދީގެ އަރިހަށް ގެންދަވާނެކަމަށެވެ. އީބްރާހީމް މުޙައްމަދު ދީދީ އެއިރުހުންނެވީ، ނަރސިންގ ހޯމްއެއްގައި ބޭސްފަރުވާކުރައްވާށެވެ. ޒަކީ އަޅުގަނޑުގާތުގައި ވިދާޅުވެފައިވާފަދައިން، އަޅުގަނޑު އެމަނިކުފާނުގެ އަރިހަށްގެންދެވިއެވެ.</p>

  <p class="right">ކިޔެވުންހުއްޓާލާފައި މަސައްކަތަށް ތަމްރީންވާން ބޭނުންވާވާހަކަ އެމަނިކުފާނުގެއަރިހުގައި އަޅުގަނޑުދެންނެވީމެވެ. އެމަނިކުފާނުވިދާޅުވީ، އަޅުގަނޑުގެއެދުމަށް "އާނ" ނުވަތަ "ނޫން" ބަސްފުޅު އަޅުގަނޑުގެ ބައްޕަކުރެން އައްސަވާފައިމެނުވީ ވިދާޅުނުވާނެކަމަށެވެ. އެމަނިކުފާނު ވަރަށްރަނގަޅަށް އަޅުގަނޑުގެބައްޕަ ދެނެވަޑައިގަންނަވައެވެ. ބައްޕައަށް ސިޓީއެއް ފޮނުއްވާނެ ކަމަށާއި، ޖަވާބެއްލިބުމަށް ހަތަރުފަސް ހަފްތާވަރު ވެދާނެކަމަށްވެސް އެމަނިކުފާނުވިދާޅުވިއެވެ.</p>

  <p class="right">ތިންހަފްތާފަހުން، ޒަކީ އަޅުގަނޑުގާތުގައި ބައްޕަގެޖަވާބެއް ލިބިވަޑައިގެންފިކަމަށް ވިދާޅުވިއެވެ. އެހެންވެ، އަނެއްކާވުސް އިބްރާހިމް މުޙައްމަދު ދީދީގެއަރިހަށް އަޅުގަނޑުގެންދެވިއެވެ. އެމަނިކުފާނުވިދާޅުވީ، ބައްޕަގެޖަވާބުގައިވަނީ އަޅުގަނޑު ކިޔަވަން ބޭނުންނުވާކަމަށްވާނަމަ، އެކަމާދޭތެރޭ ބައްޕައަށްކުރެއްވޭނެކަމެއް ނެތްކަމަށެވެ. ބައްޕަގެ ދެކޮޅުހެއްދެވުމެއްނެތެވެ. އިބްރާހިމް ދީދީ އަޅުގަނޑުގެބައްޕައަށް ވަރަށްއިޙްތިރާމްކުރައްވައެވެ. އަދި އަޅުގަނޑު ކުރަންބޭނުންވަނީ ކޮންކަމެއްތޯ އެއްސެވިއެވެ.</p>

  <p class="right">އަޅުގަނޑުދެންނެވީ ބައްޕަފަދައިން ވިޔަފާރިކުރަން އަޅުގަނޑު ބޭނުންކަމަށެވެ. ހިނިތުންވެވަޑައިގެންފައި އެމަނިކުފާނު ވިދާޅުވީ "އެހެންކަމަށް ވަންޏާ ތަމްރީންކުރަން ފޮނުވާނީ އެމް.އެން.ޓީ.ސީ.އަށެވެ." އަދިއެކަން ހަމަޖައްސަވައި ދެއްވުމަށް ޒަކީ އަރިހުގައި ވިދާޅުވިއެވެ.</p>

  <p class="right">މާޒީއަށް ވިސްނާލާއިރު، އަޅުގަނޑު ޙައިރާންވާކަށްނުޖެހެއެވެ. ކޮޅުނބުގައި އަޅުގަނޑާ ބައްދަލުކުރި ބައްޕަގެރައްޓެހި ވިޔަފާރިވެރިންނާއި ބޯޓުފަހަރުގެވެރިންގެ ފަރާތުން ބައްޕައަށްއޮންނާނީ އަޅުގަނޑާ ބެހޭގޮތުން ރިޕޯރޓް ލިބިލައްވާފައެވެ. ވިޔަފާރިކުރުމަށް އަޅުގަނޑުގެ ޝައުގުވެރިކަންހުރި މިންވަރާއި، ބައްޕަގެރައްޓެހިންނަށް އެހީވާވަރު ބައްޕައަށްއޮންނާނީ އެމީހުންގެ ފަރާތުން އިވިލައްވާފައެވެ. ބައްޕަހުންނެވީ، އަޅުގަނޑު ޙާޞިލުކުރަން ބޭނުންވާ އަމާޒާއިހަމައަށްދިއުމުގެ މަގުފަހިކޮށްދެއްވައި އެކަމަށް އެހީތެރިވެދެއްވޭނެމަޤާމެއްގައެވެ.</p>

  <p class="right">އަޅުގަނޑުގެ އުމުރުން އެހާތަނަށް 16 އަހަރުފުރި، އަދި ނުވަވަނަ ކްލާހުގައި އުޅެފައިވަނީ ހަމައެކަނި ތިންމަސްދުވަހު ކަމަށްވީނަމަވެސް، 1955 ވަނައަހަރުގެ ކުރީކޮޅުގައި، އެމް.އެން.ޓީ.ސީ.އަށް ތަމްރީންކުރުމަށް އަޅުގަނޑު ފޮނުވުމަށްނިންމުނެވެ.</p>

  <p class="right">ފުރަތަމަދިމާވި މަސްއަލައަކީ، އަޅުގަނޑުގެއަތުގައި އެއްވެސް ލިޔެކިޔުމެއްނެތްކަމެވެ. ދިވެހިރާއްޖޭގައި އޮންނަނީ މައިންބަފައިންގެއަތުގައި ގެންގުޅޭ، ޢަރަބިބަހުންއޮންނަ އުފަންދުވަހުގެ ރެކޯރޑެކެވެ. އަޅުގަނޑު މަސައްކަތްކުރުމަށާއި ޕާސްޕޯރޓް ހެއްދުމަށްޓަކައި، އަޅުގަނޑުގެ އުފަންދުވަސް އެނގޭނެ ރަސްމީ ލިޔުމެއް ބޭނުންވެއެވެ.</p>

  <p class="right">އެލިޔުން ލިބޭވަރުވީ އެއްއަހަރު ފަހުން، 1956 ވަނައަހަރުގެ ޑިސެމްބަރމަހުގައެވެ. އަޅުގަނޑުގެ އުފަންތާރީޚަށްވާ 1938 ވަނަ އަހަރުގެ ބަދަލުގައި، 1934 ވަނައަހަރު ކަމުގައި ލިޔެވުނީ އޮޅުމަކުންކަމުގައި ވެދާނެއެވެ. ނުވަތަ މަސައްކަތް ކުރަންވާ އުމުރަށްވުރެ އަޅުގަނޑު ހަގުކަމުން، ޤަޞްދުގައި އަޅުގަނޑުގެ އުމުރު އޮޅުވާލަން ކަމަށްވެސް ވެދާނެއެވެ.</p>

  <p class="right">މިއިން އެއްވެސްކަމަކާ އެދުވަސްވަރު އަޅުގަނޑު ފިކުރެއްނުކުރަމެވެ. މަސައްކަތްކުރުމުގެޙަޔާތް ފެށޭތީ އަޅުގަނޑުހުރީ އުފަލުންނެވެ.</p>
</body>
</html>
