<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_71"></h1>

  <p class="right1">މައުމޫނުގެ ސަރުކާރުގެހިންގުން ފެށުމާއިއެކު، ޢަރަބިދުނިޔެއާއި ދިވެހިރާއްޖެއާއި ދެމެދު ގުޅުންބަދަހިވާން ފެށިއެވެ. ދިވެހިސަރުކާރުގެ ވެރީން ޢަރަބީން ދެނެވަޑައިގެން، އަދި ފަރިތަކޮށް އަރަބިބަހުން ވާހަކަފުޅުދައްކަވައެވެ. ޕެލެސްޓައިން ލިބަރޭޝަން އޯރގަނައިޒޭޝަން (ޕީ.އެލް.އޯ.) ގެ ފަރާތުން ދިވެހިރާއްޖޭގައި އެމްބެސީއެއް ހުޅުވުމަށް ވަރަށްޙަރަކާތްތެރިވަމުންދިޔައެވެ. ޕީ.އެލް.އޯ.އާއިއެކު ހިންގުމަށް ހަމަޖެހެމުންދިޔަ މަޝްރޫއުތަކުގައި އަޅުގަނޑުގެ ސީދާބައިވެރިވުން ނެތްކަމުގައިވީ ނަމަވެސް، މިމަޝްވަރާކުރަމުން ގެންދިޔަ ލިސްޓްގެ އެންމެ ކުރީގައިވަނީ ދެޤައުމު ގުޅިގެން ހިންގުމަށް ހަމަޖެހެމުންދިޔަ އެއަރލައިނެއްކަން އަޅުގަނޑަށް އެނގިފައިވެއެވެ.</p>

  <p class="right">އަޅުގަނޑު މާލޭގައިހުރިދުވަސްވަރެއްގައި، މައުމޫނު އަޅުގަނޑަށް ފޯނުކުރައްވާފައި ކުރުކޮށް އޮޅުންފިލުވައިދެއްވީ، ދިވެހިރާއްޖެއާއި ފަލަސްތީނާ ދެޤައުމު ގުޅިގެން، އެއަރލައިނެއް ހެދުމަށް ޝައުޤުވެރިވާވާހަކައާއި އެމަނިކުފާނު އެކަމަށް ތާއީދުކުރައްވާވާހަކައެވެ. އަދި މިކަމުގެ ތަފްޞީލީ ވާހަކަތައް ދެއްކުމަށްޓަކައި ފަލަސްތީނުގެ ވަފުދެއް މާލެވަޑައިގެން އުޅުއްވާކަމަށެވެ. އަދި މެމޮރެންޑަމް އޮފް އަނޑަރސްޓޭންޑިންގ (އެމް.އޯ.ޔޫ.) އެއްގައި ރައީސް މައުމޫން އާއި ޗެއަރމަން ޢަރަފާތާއި ދެބޭފުޅުން، މިޝައުޤުވެރިކަން ފާހަގަކުރައްވައި ސޮއިކުރެއްވި ވާހަކަފުޅުވެސް ވިދާޅުވިއެވެ.</p>

  <p class="right">މައުމޫނު ވިދާޅުވީ ދެޤައުމަށްވެސް ފައިދާހުރިގޮތަށް ތަފްޞީލީ މަސައްކަތް އަޅުގަނޑުކުރުމަށް ބޭނުންފުޅުވާ ކަމުގައެވެ. އަޅުގަނޑު ދެންނެވީ "އަޅުގަނޑުމިހުރީ ތައްޔާރަށް" ކަމުގައެވެ. މިވާހަކަތަކަށްފަހު، މައުމޫނުގެ ސެކްރެޓެރީ އަޅުގަނޑަށް ފޯނުކުރައްވާފައިވިދާޅުވީ، ގަޑިއެއްހާއިރުގެތެރޭގައި އެމް.އެސް.އެލް.ގެ މާލޭއޮފީހުގައިއޮތް ބައްދަލުވުމެއްގެ ވާހަކައެވެ. އަޅުގަނޑު އެވަގުތުހުރީ އެމް.އެސް.އެލް.ގެ އޮފީހުގައިކަމުން ޕެލެސްޓައިންގެ މަންދޫބުން ވަޑައިގަންނަވަންދެން މަޑުކުރާނެކަމުގައި ދެންނެވީމެވެ.</p>

  <p class="right">ކުޑައިރުކޮޅެއްގެތެރޭގައި ފެލެސްޓައިންގެވަފުދު، ޖޯރޖް ހަލާޒް - އެއަރލައިންއަށް ޕެލަސްޓައިންއިން ކަނޑައަޅުއްވާފައިވާ ރެޕްރެޒެންޓޭޓިވް– އޭނާގެ އެހީތެރިޔާއާއި އަދި ދިވެހިރާއްޖެއަށް ކަނޑައަޅުއްވާފައިވާ ސަފީރު ވަޑައިގެން، އެމް.އެސް.އެލް.ގެ ބޯރޑްރޫމްގައި ބައްދަލުކުރީމެވެ. ޖޯރޖް އަޅުގަނޑަށް ތަފްޞީލުދެއްވިއެވެ. ޚުލާސާކޮށްއެއީ:</p>

  <ol class="listnumbers">
    <li class="right2">ބޭނުންވާ ހުރިހާއިންވެސްޓްމަންޓާއި ހިންގުމަށް ބޭނުންވާ ރައުސުލްމާލުދޭނީ ޕެލެސްޓައިންއިންނެވެ.</li>

    <li class="right2">ދިވެހިރާއްޖޭގެ ޙިއްޞާއަކީ 51 އިންސައްތައެވެ. އެއީ ބައިނަލްއަޤްވާމީ ޤަވާއިދު އޮންނަގޮތުން، ޖޮއިޏްޓްވެންޗަރ އެއަރލައިނެއް ދެޤައުމު ބައިވެރިވެގެންހަދާނަމަ، މައިގަނޑު ޙިއްޞާ އޮންނަންވާނީ އެއަރލައިންއުފައްދާ ޤައުމުގެ ރައްޔިތުންގެ އަތްމަތީގައެވެ. ފައިދާބަހާނީ ދެފަރާތަށްވެސް ހަމަހަމައަށް 50 އިންސައްތަ ލިބޭގޮތަށެވެ. ނަމަވެސް ގެއްލުންތައް ކޮނޑުއަޅާނީ ޕީ.އެލް.އޯ.އިން އެކަންޏެވެ.</li>

    <li class="right2">ބޯރޑުގެ މެމްބަރުންތިބޭނީ ދެޤައުމުން އެއްއަދަދަކަށެވެ. އަދި ޗެއަރމަން ހުންނަންވާނީ ދައުރުވާ ގޮތަކަށެވެ.</li>
  </ol>

  <p class="right1">އަޅުގަނޑުގެދައުރަކީ ދިވެހިދިދައާއި ދިވެހިރެޖީސްޓްރީގެދަށުގައި ޤައުމީ އެއަރލައިނެއް ހިންގުމަށްބޭނުންވާ ޤާނޫނީލިއުންތައް ތައްޔާރުކުރުމަށްޓަކައި ބޭނުންވާ އެމް.އޯ.ޔޫ. ތައްޔާރުކުރުމެވެ. މިލިޔުންބޭނުންވަނީ ޓްރެފިކް ޙައްޤުތައް ހޯދުމަށެވެ.</p>

  <p class="right">މިކަމަށްޓަކައި ބޭނުންވާ ޤާނޫނީލިޔުމެއް ތައްޔާރުކުރުމުގެ ޤާބިލިއްޔަތެއް އަޅުގަނޑުގެކިބަޔަކުނެތެވެ. ނަސީބަކުން ބޯޓުފަހަރާއިގުޅޭ ލިޔުންތަކެއް ތައްޔާރުކުރުމަށްޓަކައި ހަމައެދުވަސްކޮޅު ސްރީލަންކާގެ ޤާނޫނީވަކީލެއް މާލެއަށްއައިސް ހުރީތީ، އަޅުގަނޑު އޭނާހިމެނުމަށް ނިންމީމެވެ. އަދި އެބައްދަލުވުމަށް އައުމަށް ދައުވަތުދިނީމެވެ.</p>

  <p class="right">އަޅުގަނޑާއިއެކު ޑިޕާރޓްމެންޓް އޮފް ސިވިލް އޭވިއޭޝަން (ޑީ.ސީ.އޭ.) ގެ މަންދޫބުން ތިއްބެވިއެވެ. ޤާނޫނީ ވަކީލު ޖޯރޖް ހަލާޒް އަށް ތަޢާރަފް ކުރުމަށްފަހު، އަދިއެއްފަހަރު ކަންތައްކުރަން ބޭނުންވާގޮތް ކިޔައިދެއްވުމަށް ދެންނެވީމެވެ. އަދި ރައީސް މައުމޫނާއި ޗެއަރމަން ޢަރަފާތާއި ދެމެދު ސޮއިކުރެވިފައިވާ އެމް.އޯ.ޔޫ.ގެ ކޮޕީއެއް ޤާނޫނީވަކީލަށް ދިނީމެވެ.</p>

  <p class="right">ޤާނޫނީވަކީލުގެ މޫނުމައްޗަށް ސީރިއަސްކަން ވެރިވަމުންދިޔަތަން އަޅުގަނޑުދުށީމެވެ. އެއާއިމެދު ޝައްކެއްނެތް، ޙަޤީޤީއެއްޗެއްކަމާމެދު އިތުބާރުކުރެވޭ (ފެންނަފެނުމަށް ނަމަވެސް) ލިޔުމެއް ތައްޔާރުކުރަންޖެހޭކަން އޭނާއަށް އެނގުނެވެ. މިލިޔުމަކީ، އާއެއަރލައިނަށް ޓްރެފިކް ޙައްޤުތައް ހޯދުމަށްޓަކައި ތަފާތު ޤައުމުތަކުގެ ވައިގެދަތުރުފަތުރުގެ ލައިސަންސްދޭ ބާރުތަކަށް ހުށަހަޅަންޖެހޭއެއްޗެކެވެ. މިއީ ފަސޭހަކަމެއްނޫނެވެ.</p>

  <p class="right">ޖޯރޖް ހަލާޒް ވަރަށްކުރު ލިޔުމެއްބޭނުންވާތީ ނުތަނަވަސް ވާތަންފެނުނެވެ. އޭނާވަރަށް އަޑުގަދަވެފައި، އަޅުގަނޑާއި ދިމާއަށް ވިދާޅުވީ، ހުރިހާކަމަކަށްވަނީ އަޅުގަނޑުމެންގެވެރިން (ރައީސް މައުމޫނާއި ޗެއަރމަން ޢަރަފާތާއި ދެމެދު) އެއްބަސްވެވަޑައިގެންފައިކަމަށާއި، އިތުރަށްދައްކާނެވާހަކައެއް ނެތްކަމަށެވެ. ކުޑައެއްބަސްވުމަކުން ފުދޭނެއެވެ. އޭނާ އަޅުގަނޑާއި ޒުވާބުކުރައްވަން ފެށްޓެވިއެވެ. އަދި އަޅުގަނޑަކީ މިކަމަށް ހުރަސްއަޅާ ފަރާތެއްކަމުގެ ބަދުނާމުކޮށް، އަދި ދެޤައުމު އެކުވެގެން އެއަރލައިނެއްހިންގުމަށް އަޅުގަނޑު ބޭނުންނުވާކަމުގައިވެސް ވިދާޅުވިއެވެ.</p>

  <p class="right">އަޅުގަނޑު ދެންނެވީ އާޚިރުގައި އެކަންނިންމާ ފަރާތަކީ، ރައީސް މައުމޫނު ނުވަތަ ޗެއަރމަން ޢަރަފާތެއް ނޫނެވެ. އަދި އަޅުގަނޑު ނުވަތަ އޭނާއެއްވެސް ނުމެނޫންމެއެވެ. އެކިޤައުމުތަކުގެ ސިވިލް އޭވިއޭޝަން އޮތޯރިޓީތަކަށް މަތިންދާބޯޓު ޖެއްސުމުގެ ނުވަތަ ނުޖެއްސުމުގެޙައްޤުދިނުން އޮތްކަމުގައެވެ. ވަރަށް މުހިންމު އެއްކަމަކީ މިއެއަރލައިންގެ މައިގަނޑު ޙިއްޞާދާރުންނަކީ ދިވެހިޤައުމުކަމުގައިވުމެވެ. މިކަން ޙާޞިލުކުރުމަށްޓަކައި އަޞްލު އަދި އާދަކާދައިގެމަތިން ޤަބޫލުކުރާ ލިޔެކިޔުންތައް ހުށަހަޅަންޖެހޭނެއެވެ. ޖޯރޖް މައިތިރިއެއްނުވިއެވެ.</p>

  <p class="right">އަޅުގަނޑު އޭނާއާއިދިމާއަށް "ކަލޭ ބޭނުންކަމެއް ކަލޭ ކުރޭ" އޭ ބުނެފައި އެތަނުންނުކުމެގެން ހިނގައްޖައީމެވެ.</p>

  <p class="right">އަޅުގަނޑުދިޔައީ އެހެންކޮޓަރިއަކަށެވެ. ކުޑަހިނދުކޮޅެއްގެތެރޭގައި މައުމޫނު އަޅުގަނޑަށް ފޯނުކުރައްވާފައި ވިދާޅުވީ، އަޅުގަނޑު އެތަނުން ނުކުމެގެންދިޔައީތީ ކުޑަކޮށް ޙައިރާންފުޅުވީކަމަށެވެ. އަޅުގަނޑު އެފަދަކަމެއް ކުރާނީ ރަނގަޅު ސަބަބަކާހެދިކަމަށްވެސް ވިދާޅުވިއެވެ. އަޅުގަނޑު ވަރަށްކެތްތެރިކަމާއިއެކު ކަންހިނގިގޮތް ދެންނެވީމެވެ. ޚާއްޞަކޮށް މިކަމަށްބޭނުންވާ ރަނގަޅު ހަރުދަނާ ލިއެކިޔުން ހުންނަންވާނެ ވާހަކަ ދެންނެވީމެވެ.</p>

  <p class="right">އަޅުގަނޑުދެންނެވީ، ޖޯރޖް ހަލާޒް ރަނގަޅުމަގުގައި ހިންގަވަން ތައްޔާރަށްހުންނަވައިގެން މެނުވީ، އަޅުގަނޑުމެންގެ މަޤްޞަދު ޙާޞިލުނުކުރެވޭނެކަމަށާއި އަދި އެއަރލައިން ފެށުމުގެކުރިންވެސް މަސްއަލަތައްޖެހެން ފެށުނީ ކަމުގައެވެ. އަޅުގަނޑަށްހީވަނީ މައުމޫނަށް ކަންވެގެންމިއުޅޭގޮތް ވިސްނިވަޑައިގެންފިހެންނެވެ. ކަންކަމާއިމެދު ޕެލެސްޓައިން މީހުން، ޚާއްޞަކޮށް ޕީ.އެލް.އޯ.ގެ މީހުންގެގޮތް އަޅުގަނޑަށް ވިދާޅުވެދެއްވިއެވެ. އަޅުގަނޑަށްހީވަނީ ޖޯރޖް ހަލާޒް އަށްވުރެ މަތީފެންވަރެއްގެ ބޭފުޅަކާ އެމަނިކުފާނު ގުޅުއްވީހެންނެވެ.</p>

  <p class="right">އަނެއްކާވެސް މައުމޫނު އަޅުގަނޑަށް ފޯނުކުރައްވާފައި، އަދިއެއްފަހަރު ޖޯރޖްއާއި ބައްދަލުކޮށްގެން މަސްއަލަ ޙައްލުކުރެވޭތޯބެލުމަށް ވިދާޅުވިއެވެ. "އަޅުގަނޑު އެކަންކުރާނަން" ކަމުގައި ދެންނެވީމެވެ. އަޅުގަނޑު އެނބުރި ބައްދަލުވުންއޮތް ކޮޓަރިއަށް ދިއުމުން ޖޯރޖް އަޅުގަޑާއި ބައްދާލެއްވިއެވެ. އަޅުގަނޑަކީ އޭނާގެ ދުޝްމަނެއް ނޫންކަމުގައި އަޅުގަނޑު ދެންނެވީމެވެ. އަދި އަޅުގަނޑުގެ ވާޖިބަކީ، ކަމަށްބޭނުންވާ ރަނގަޅު ލިޔެކިއުން ތައްޔާރުކުރުން ކަމުގައި ދެންނެވީމެވެ.</p>

  <p class="right">އަޅުގަނޑު ދަންނަވަންޖެހޭނީ އެހިސާބުން ފެށިގެންއޮތީ ވަރަށްއޮމާން ދަތުރެއްކަމުގައެވެ. އަޅުގަނޑަށް އިވުނުގޮތުގައި ސިވިލް އޭވިއޭޝަންގެ ބާރުތަކުން އެލިޔުމުގައި ފަހުންސޮއިކުރިއެވެ. އަދި މޯލްޑިވްސް އިންޓަރނެޝަނަލް އެއަރލައިން 29 އޯގަސްޓް 1984 ވަނަ އަހަރުގައި ވުޖޫދަށް އައެވެ.</p>

  <p class="right">އަޅުގަނޑުމިކަމުގައި ފަހުން ބައިވެރިވެފައިނުވިނަމަވެސް މައުލޫމާތުލިބިފައިވާގޮތުގައި، މިއެއަރލައިންފެށީ ބާވެފައިވާ ތިން ޑީ. ސީ. 8 ގެމަތިންދާބޯޓާއި އެކުގައެވެ. މިއެއަރލައިން މަސައްކަތްފަށައިގަތީ، ދިވެހިރަޖިސްޓްރީއާއި ދިވެހިދިދައިގެދަށުގައި މޯލްޑިވްސް އެއަރވޭޒްގެ ނަމުގައެވެ. ހިތާމައަކީ މިކަން ކާމިޔާބުނުވިކަމެވެ. އަދި އާޚިރުގައި ދިވެހިރާއްޖެއަށް ނުހަނު އަގުބޮޑު ގެއްލުމެއްވެސް ވިއެވެ. މިވާހަކައިގެ ބާކީބައި އެހެންމީހަކު ކިއައިދޭން ދޫކޮށްލާނަމެވެ. އަޅުގަނޑާއި ގުޅޭކަމަކީ އެމް.އެސް.އެލް.އެވެ.</p>

  <p class="right">1979 ވަނައަހަރުގެ ތެރޭގައި ދިވެހިސަރުކާރުން އެމް.އެސް އެލް.ގެ ބޯޓުފަހަރު އާކުރައްވަން ނިންމަވައިފިއެވެ. މިގޮތުން ސަރުކާރުގެއެހީއާއިއެކު އެމް.އެސް.އެލް.އިން ވިޔަފާރިބޭންކްތަކާއި ވާހަކަދައްކަން ހުށަހެޅުންތަކެއް ފޮނުވިއެވެ. އިސްލާމިކް ޑިވެލޮޕްމަންޓް ބޭންކް (އައި.ޑީ.ބީ.) އާއި ކުވައިތު ފަންޑްއަށެވެ. އެމް.އެސް.އެލް.އެދުވަސްވަރު އޮތީ ވަރަށްރަނގަޅު ޙާލަތެއްގައެވެ. މުދާ އުފުލުމުގެ މާރުކޭޓު ވަރުގަދައެވެ. އަދިކުރިމަގުއޮތީ ވަރަށްއުޖާލާކޮށެވެ. އަޅުގަނޑުމެންގެ ދިރާސާތަކުންދެއްކީ ފައިދާ ރަނގަޅު ވާނެކަމަށެވެ. އެހެންކަމުން ބޯޓުފަހަރު އާކުރުމުގެ މަސައްކަތް ފަށައިގަތީމެވެ.</p>

  <p class="right">އައީ.ޑީ.ބީ.އާއި ކުވައިތު ފަންޑްގެ ކޮންސަލްޓަންޓުން އެމް.އެސް.އެލް.ގެ ތިންބޯޓަށް ޒިޔާރަތްކޮށް ބެލިއެވެ. ލޯނުގެދަށުން ގަތުމަށްހަމަޖެހިފައިވާ ހުރިހާބޯޓެއްބަލައި ސަރވޭކުރިއެވެ. އެފަރާތުގެ ދިރާސާތައްވެސް ދެއްކީ،މިއިންވެސްޓްމަންޓްތައް ރަނގަޅުވާނެކަމަށެވެ.</p>

  <p class="right">މީގެ ނަތީޖާއަކަށްވީ، އައި.ޑީ.ބީ.ގެ ފަރާތުން އަޅުގަނޑުމެން ދެބަލްކް ކެރިއަރގަތުމަށް ލޯނުދިނުމެވެ. މިއީ ދުނިޔޭގެ ބާޒާރުގައި މުދާއުފުލުމުގެ މަސައްކަތުގައި ވާދަވެރިކަމާއިއެކު ތަފާތު ވައްތަރުގެ މުދާއުފުލޭނެ ބޯޓުފަހަރެވެ. މިއީ 20،000 ޑީ.ޑަބްލިޔު.ޓަނުގެމުދާ އުފުލޭ ދެބޯޓެވެ. ކުވައިތު ފަންޑްގެ ފަރާތުން 15،000 ޑީ.ޑަބްލިޔު.ޓަނުގެ ބަރުދަންއުފުލޭވަރުގެ 5 އުޅަނދުގަތުމަށް ލޯނުދިނެވެ. (1960 ގެ އަހަރުތަކާއި 1970 ގެ އަހަރުތަކުގެތެރޭގައި އެމް.އެސް.އެލް.އިން ގެންގުޅުނީ 600 އާއި 13،000 ޑީ.ޑަބްލިޔު.ޓަނާއި ދެމެދުގެ ބަރުދަނުގެ ބޯޓުފަހަރެވެ.)</p>

  <p class="right">އާބޯޓުފަހަރުގަތުމުން އެމް.އެސް.އެލް.އަށް އާދިރުމެއްއައިސް، ބޯޓުދަތުރުގެ މަސައްކަތުގައި ވާދަކުރެވުނެވެ. އަދި އެންމެބޮޑު ފައިދާއެއް އެމް.އެސް.އެލް.އަށް ލިބުނުއަހަރު (7.443 މިލިއަން އެމެރިކާ ޑޮލަރ) ކަމުގައި 1980 ވަނައަހަރު ހިމެނުނެވެ. ނަމަވެސް 1980/1982 ގައި ދުނިޔޭގެ އިޤްތިޞާދަށްކުރިމަތިވި ހީނަރުކަމުގެ ސަބަބުން ދުނިޔޭގެ ވިޔަފާރި ވަރަށްދަށަށް ދިޔައެވެ.</p>

  <p class="right">ދިރާސާތައްތައްޔާރުކުރި އެއްވެސްތަޖްރިބާކާރެއް، އެމެރިކާގެ ފެޑެރަލް ރިޒަރވް ބޯޑުގެ ޗެއަރމަން ޕޯލް ފޮލްކަރ އެމެރިކާގެ އިންފްލޭޝަންއާ ދެކޮޅަށްދިން ޙަމަލާގެސަބަބުން، މުޅިދުނިޔޭގެ އިޤްތިޞާދު ދަށަށްވައްޓާލަފާނެ ކަމަކަށް ކުޑަކޮށްވެސް ވިސްނާފައެއްނުވެއެވެ. އެދުވަސްވަރު ދުނިޔޭގެ އެންމެބާރުގަދަ އިޤްތިޞާދަކީ އެމެރިކާއެވެ. އެހެންކަމުން އެމެރިކާ ކިނބިއްސެއް އަޅައިފިނަމަ ދުނިޔެ އަރިދަފުސް އަޅާނެއެވެ. ވަރަށް ކުރުމުއްދަތެއްގެ ތެރޭގައި ފޮލްކަރ އިންޓްރެސްޓް ރޭޓްތައް 8 އިންސައްތައިން 20 އިންސައްތައަށްހަދައި، އަދި އެއަށްވުރެވެސް ގޯސްވާނޭހެން، ވަރަށްމަތީގައި ބެހެއްޓިއެވެ.</p>

  <p class="right">ޓްރޭމްޕް ފްރޭއިޓްގެ އަގު ގާތްގަނޑަކަށް 50 އިންސައްތައިން ދަށަށްޖެހުނެވެ. ވަރަށްބޮޑެތި ކުންފުނިތަކުގެ ވިޔަފާރި ދަށަށްގޮސް ބަނގުރޫޓުވީކަމުގައި އިއުލާންކޮށްފިއެވެ. ރިސެޝަންގެސަބަބުން ލަންޑަންގެ މާރުކޭޓުގައި ވަރަށްއިސްކޮށް މަސައްކަތްކުރާ، އިންޝޫރަންސް ކުންފުންޏެއްކަމުގައިވާ އޯޝިއޭނިއަސް އަންޑަރ ރައިޓިންގ ކުންފުނިވެސް ބަނގުރޫޓުވީކަމަށް އިޢުލާނުކޮށްފިއެވެ.</p>

  <p class="right">މި އިޤްތިޞާދީފިއްތުމުގެތެރޭގައި، ބޯޓުދަތުރުފަހަރުގެ ވިޔާފާރިއަކަށް މަސައްކަތެއް ނުކުރެވުނެވެ. އަދި ޝިޕިންގ ކުންފުނިތައްކަމުގައިވާ ހެލެނިކް، ސޭލަން، ފަދަކުންފުނިތައް އަޑިއަށްހިނގައްޖެއެވެ. ޝިޕިންގއަށްއައި ހީނަރުކަން ވަރަށްފުނެވެ. އަދި ފަސްއަހަރަށްވުރެ ގިނަދުވަހު މިކަންދެމިއޮތެވެ. ބޯޓުފަހަރުގެއަގު ވަރަށްދަށަށް ދިޔައެވެ. 15 އަހަރަށްވުރެ ގިނަދުވަސްވެފައިވާ ބޯޓުފަހަރުގެއަގަކީ އޭގެ ދަބަރުތަޅާއަގުކަމުގައި ވެއްޖެއެވެ.</p>

  <p class="right">ވިޔަފާރިއަށާއި މިވިޔަފާރީގައި ވާދަކުރަންބޭނުންވާ ބޯޓުފަހަރުގެ މައްޗަށްވިސްނައި އަލުން އެމް.އެސް.އެލް.ބިނާކޮށް ނުވަތަ އަލުން އިންވެސްޓްމަންޓްއަކަށް ލޯނު ލިބޭނެގޮތެއް ކަނޑައެޅިގެން ފެންނާކަށްނެތެވެ. އަދި އަލުން އިންވެސްޓްކުރަން މަތީއަދަދެއްގެ ލޯނެއް ހޯދުމުގެ ފުރުޞަތެއްވެސްނެތެވެ.</p>

  <p class="right">އެމް.އެސް.އެލް.އަލުންބިނާކޮށް ފައިދާވާނެތަނެއްގެގޮތުގައި ހެދުމަށްޓަކައި ތަފާތުއެތައް ފިޔަވަޅުތަކެއްއެޅުނެވެ. އެފިޔަވަޅުތަކަކީ:</p>

  <ul class="calibre6">
    <li class="right2">ހިންގުމުގެ ޚަރަރުތައް ކުޑަކުރުން.</li>

    <li class="right2">މުވައްޒަފުން މަދުކުރުން.</li>

    <li class="right2">ބޭރު ޤައުމުތަކުގައިހުރި އޮފީސްތައް ބަންދުކުރުން.</li>

    <li class="right2">ފައިދާ ނުވާ ބޯޓުފަހަރު ދޫކޮށްލައި އަދި ބޭންކް ދަރަނި ކުޑަކުރުމަށްޓަކައި ބައެއް ބޯޓު ވިއްކާލުން.</li>

    <li class="right2">ބޯޓުފަހަރު އާކުރުން.</li>
  </ul>

  <p class="right1">ނަމަވެސް މިއިން އެއްވެސްފިޔަވަޅަކުން ކުންފުންޏަކީ ފައިދާކުރުވަނިވި ތަނަކަށް ނުހެދުނެވެ.</p>

  <p class="right">އެކިއެކިފަހަރުމަތިން އެމް.އެސް.އެލް.އަލުން ރީސްޓްރަކްޗަރކުރުމަށް ނުވަތަ ބަންދުކުރުމަށް ތަފާތު ފިޔަވަޅުތައް އެޅުއްވުމަށް އަޅުގަނޑު ރައީސްއަށް މަޝްވަރާ އެރުވީމެވެ. 1982 ވަނައަހަރު އެމް.އެސް.އެލް.އަށް 6.6 މިލިއަން އެމެރިކާ ޑޮލަރުގެ ގެއްލުންވިއެވެ. މިއީ އަހަރެއްގެތެރޭގައި އެމް.އެސް.އެލް.އަށް މިވަރުގެ ބޮޑުގެއްލުމެއްވީ ފުރަތަމަފަހަރެވެ.</p>

  <p class="right">5 ޑިސެމްބަރ 1983 ވަނައަހަރުގެ ތާރީޚުގައި ރައީސްއަރިހަށް ފޮނުވި ސިޓީފުޅެއްގައި އަޅުގަނޑު ދަންނަވާފައިވާނީ ކުންފުނި އުވާލައިފިނަމަ، ކުންފުންޏަށް އެއިރުގައި ގެއްލުންވާނީ 1.9 މިލިއަން އެމެރިކާ ޑޮލަރު ކަމުގައެވެ. އެއީ އެދުވަސްވަރު ނުދައްކާހުރި ލުއި ލޯނުގެ ގޮތުގައި 13.12 މިލިއަން އެމެރިކާ ޑޮލަރު އަދާކުރުމަށްފަހުއެވެ. މިއީ އެމް.އެސް.އެލް.އިން ސަރުކާރަށްދެއްކި 15.98 މިލިއަން ޑޮލަރުން ދައްކާނިންމޭނޭވަރުގެ އަދަދެކެވެ.</p>

  <p class="right">އެމް.އެސް.އެލް.ޙިމާޔަތްކުރުމަށްޓަކައި އަދި ގެއްލުން ކުޑަކުރުމަށްޓަކައި އަޅުގަނޑުމެން ނިންމީ، ބައެއް ބޯޓުފަހަރު ސްކްރެޕްކުރާށެވެ. ކުންފުނިން މިކަންކުރަމުން ގެންދިޔައީމެވެ. އަދި އެންމެފަހުން ކުންފުނީގެ ވިޔަފާރީގެ ބޮޑުބައެއް ބިނާވެފައިއޮތީ މާލެއަށްއުފުލާ މުދަލަށްވެފައެވެ. ކުންފުނި ފެންމަތީގައިއޮތީ މިކަމުންނެވެ. މީ މިކަންއޮތުން އެކަށީގެންވާގޮތްކަމުގައިވެސް ދެންނެވިދާނެއެވެ. އެއީ އެންމެފުރަތަމަ ދިވެހިރާއްޖެ ފެންމަތީގައިއޮތީ އެމް.އެސް.އެލް.ގެ ސަބަބުންކަމުގައި ވާތީއެވެ.</p>

  <p class="right">ފަހުން 1988 ގައި މުދާއުފުލުމުގެ ވިޔަފާރިއަށް ހެޔޮބަދަލެއް އައުމާއިގުޅިގެން، ވަރަށްރަނގަޅު އަގުތަކެއްގައިކުރެވުނު ވިޔަފާރިތަކެއްގެ ސަބަބުން، އެމް.އެސް.އެލް އަށް މިކޮޅިގަނޑުގެތެރޭގައި ހިފަހައްޓާލުމަށް އެހީތެރިވެދިނެވެ.</p>

  <p class="right">އަނެއްކާވެސް، 27 ޖެނުއަރީ 1989 ގައި އަޅުގަނޑު ރައީސްއަށް ރިޕޯރޓެއްފޮނުވައި އަޅުގަނޑުމެންގެ ހުރިހާއުޅަނދެއް ވިއްކާލައި ކުންފުނި އުވާލައިފިނަމަ، ސަރުކާރަށްދައްކާފައިވާ 15.98 މިލިއަން އެމެރިކާ ޑޮލަރުގެ 5.2 މިލިއަން އެމެރިކާ ޑޮލަރު އޮންނާނެވާހަކަ ދެންނެވީމެވެ. އެއީ އެދުވަސްވަރު އަޅުގަނޑުމެންގެ އުޅަނދުފަހަރުގެ މާރުކޭޓުއަގު ފޮތުގެއަގަށްވުރެ މަތީގައިއޮތުމާއިއެކު، އެވަގުތަކީ މިޞިނާޢަތުން އަޅުގަނޑުމެން ވަކިވުމަށް ރަނގަޅު ފުރުޞަތެއްކަމުގައި އަޅުގަނޑަށް ފެނުނީތީއެވެ.</p>

  <p class="right">ނަމަވެސް އެއިރުގެ ވިސްނުންހުރީ އަޅުގަނޑުމެން ކުންފުނި ބަންދުކޮށްފިނަމަ، އަޅުގަނޑުމެންނަށް އަލުން ލޯނުހޯދުމުގެ ފުރުޞަތު ކުވައިތު ފަންޑުންނާއި، އައި ޑީ.ބީ.އިން ދަތިވެދާނެކަމުގައެވެ. ކުންފުނީގައި 950 މުވައްޒަފުން ތިބުމާއި އެއެންމެން އެއްފަހަރާ ވަޒީފާއިން ވަކިކޮށްފިނަމަ ޤައުމުގެ އިޤްތިޞާދަށް ފާހަގަކުރެވޭވަރުގެ ލޮޅުމެއް އަރާފާނެކަމުގައެވެ.</p>

  <p class="right">އެދުވަސްވަރު އެމް.އެސް.އެލް.އުވާލައިފިނަމަ، ދިވެހިރާއްޖެ އޮންނާނީ ބޭރުގެ ބޯޓުފަހަރުގެ ބާރުގެދަށުގައެވެ. އެއީ ޝިޕިންގއޮންނާނީ އެމީހުންގެ އަތްމަތީގައިކަމަށްވާތީއެވެ. މީގެ މާނައަކީ އެތެރެކުރާ ހުރިހާމުދަލެއްގެ އަގުބޮޑުވުމެވެ.</p>

  <p class="right">ޤައުމީ ޝިޕިންގކުންފުނީގެގޮތުގައި އެމް.އެސް.އެލް.އިން އޮތީ މުދާއެތެރެކުރުމުގެ މައްޗަށް ބިނާވެފައިވާ އިޤްތިޞާދަކަށް މުދާއެތެރެކުރުމުގެ ލައިންތައް ހުޅުވާލާފައެވެ. ތިރީގައިމިވަނީ ވަރލްޑް ބޭންކްގެ ރިޕޯރޓަކުން ނަގާފައި ބައެކެވެ:</p>

  <p class="right">"މިކަމަކީ ދިވެހިރާއްޖެއަށް ކުރިމަތިވި މުޞީބާތަކަށް ވެދާނެވަރުގެ ކަމެކެވެ. މިކަންމިހެންނުވީ ބޯޓުފަހަރުގެ ވިޔަފާރިކުރާ ޤައުމީ ކުންފުންޏެއް ކަމުގައިވާ އެމް.އެސް.އެލް.އުފެއްދުމުގެ ދުރުވިސްނުން ގެންގުޅުމުންނެވެ. މިކުންފުންޏަކީ ދިވެހިރާއްޖެއާއި ދުނިޔޭގެ އެހެންތަންތަނާ ދޭތެރޭގައި އެކަށީގެންވާ ކަނޑުގެގުޅުމެއް ފޯރުވައިދޭތަނެވެ. މީގެ ސަބަބުން ދިވެހިރާއްޖެއަށް ޤަވާޢިދުން ޚިދުމަތްލިބެމުން ދިޔައެވެ. އެހެންނޫންނަމަ، ދިވެހިރާއްޖެ އޮންނާނީ ބޭރުޤައުމުތަކުގެ އަތްމަތީގައެވެ. އަދި އެމް.އެސް.އެލް.އޮތުމުގެސަބަބުން، ދަތުރުފަތުރުގެ އަގުވެސް އެކުންފުނިނެތްނަމަ މައްޗަށްއަރާނެ ވަރަށްވުރެ، ކުޑައެވެ."</p>

  <p class="right">އަދި ވިސްނަންވީ އެހެންނުކުތާއަކީ އެމް.އެސް.އެލް.ގެ ފަރާތުން ކާބޯތަކެތީގެ ގޮތުގައާއި، ޙައްޖަށް މީހުންފޮނުވުމުގައި ބައިވެރިވުމުގައާއި، ތަޢުލީމަށާއި، ސަރުކާރުން ކަނޑައަޅުއްވާފައިވާ ގޮތްގޮތުގެމަތިން، 15.98 މިލިއަން އެމެރިކާ ޑޮލަރު ދިނެވެ.</p>

  <p class="right">މިފައިސާ އަޅުގަނޑުމެންގެއަތުގައި ބަހައްޓައިގެން އަލުން އިންވެސްޓްކުރިނަމަ، އަޅުގަނޑުމެންގެއަތުގައި ދުނިޔޭގެ އެހެންޤައުމުތަކުގައި ގެންގުޅޭ ސައިޒުގެ ޒަމާނީ ބޯޓުފަހަރުގެ ފްލީޓެއްއޮވެ، ވާދަކުރެވުނީހެވެ. ނަމަވެސް އެއިރު އަޅުގަނޑު ނިންމީ ސަރުކާރަށް ފައިސާ ބޭނުންފުޅުވެފައިވާވަރު މާމުހިންމު ކަމުގައެވެ.</p>

  <p class="right">މައުމޫނުގެ ވެރިކަމުގެދައުރުގައި އަޅުގަނޑު މަސައްކަތްކުރި އެހެންމަޝްރޫޢަކީ ވަރަށްކުރިންފެށިގެން އެތަނަކާއި އަޅުގަނޑުގުޅިފައިވާ އެއަރޕޯރޓްގެ މަޝްރޫޢުއެވެ. ހުޅުލޭގައި އެއަރޕޯރޓްހަދައި އަދި ހުޅުވިފަހުން،އެއަރ ލަންކާއާއި ދިވެހިއެއަރލައިން އަދި އިންޑިޔަން އެއަރލައިންސްގެ ބޯޓު ޖައްސައެވެ. ޔޫރަޕުން ޗާރޓަރ ފްލައިޓްވެސް ޖައްސައެވެ. އެއީ ޓުއަރިސްޓްމޫސުމުގައިއަންނަ ކޮންޑޯރ އާއި އަލިޓާލިޔާގެ ފްލައިޓްތަކެވެ.</p>

  <p class="right">އެއްދުވަހަކު ސިންގަޕޯރ އެއަރލައިންސް (އެސް.އައި.އޭ.) ގެ ކޮމަރޝަލް މެނެޖަރ މައިކަލް ޓާން އަޅުގަނޑަށް ފޯނުކުރެއްވިއެވެ. އޭނާބުނުއްވީ ޕާރޓީތަކަށާއި ކެއުންފަދަ ތަންތަނަށް އަޅުގަނޑު ގޮސްނޫޅޭ ކަމުގައިވީނަމަވެސް، އިސްތިސްނާއަކަށްހަދައި، ރޭގަނޑުގެ އަމިއްލަކެއުމަކަށް ޙާޒިރުވެދިނުމަށެވެ. އެއީ ސިންގަޕޯރ އެއަރލައިންސްގެ މެނެޖިންގ ޑިރެކްޓަރ ޑޮކްޓަރ ޗޫންގ އަޅުގަނޑުގެ ޝަރަފްގައި ބާއްވަން ބޭނުންވެލައްވައިގެން ބާއްވަވާކެއުމެއް ކަމަށާއި، ޓާން ވެސް ދުރުވާނަންކަމުގައެވެ.</p>

  <p class="right">އަޅުގަނޑަށް އެކަމަށް "ނޫނެކޭ" ބުނެވޭކަށްނެތެވެ. ޑޮކްޓަރ ޗޫންގ އަކީ ސިންގަޕޯރ އެއަރލައިންސް ހިންގެވުމާ ޙަވާލުވެހުންނެވި ބޭކަލަކަށްވެފައި، އަދި އެއީ ސިންގަޕޫރުސަރުކާރުގެ އެންމެމުހިންމު ވިޔަފާރިކަމުގައިވާތީއެވެ. އަޅުގަނޑު އެދަޢުވަތު ޤަބޫލުކޮށް، އެބޭކަލުން ކަނޑައަޅުއްވާފައިވާތަން ކަމުގައިވާ ކޯލްމަން ސްޓްރީޓްގައިހުންނަ ޢުމަރު ޚައްޔާމް ރެސްޓޯރަންޓްގައި ބައްދަލުވުމަށް އެއްބަސްވީމެވެ.</p>

  <p class="right">އަޅުގަނޑު އެތަނަށްދިޔައިރު ޓާންދުރުވެ އެތާނގައިހުންނެވިއެވެ. އަދި އަޅުގަނޑާއި ބައްދަލުކުރައްވައި، އަޅުގަނޑާއިއެކު ސިޑިބަރިން މައްޗަށްދުރުވެ އެންމެފަހު މޭޒުދޮށަށްދުރުވިއެވެ. އެތާނގައި ޑޮކްޓަރ ޗޫންގ ހުންނެވިއެވެ. ޢާއްމު މަރުޙަބާއަކަށްފަހު އޭނާ ވާހަކަދައްކަވަން ބޭނުންވެލެއްވި ކަމާއިމެދު ވާހަކަދެއްކެވިއެވެ. އޭނާ ބުނުއްވިގޮތުގައި ހުޅުލޭގެ ރަންވޭ މާކުރުކަމުގެ އަޑުފެތުރިފައިވީކަމަށްވެފައި، އަދި ހަނިކަމުގައިވީ ނަމަވެސް، ބޯއިންގ 747 ގެ ޖަމްބޯޖެޓް އެތާނގައި ޖެއްސޭނެކަމުގައެވެ.</p>

  <p class="right">އަޅުގަނޑަށްވެސް އެކަންއެނގެއެވެ. އެހެންނޫންކަމަށްކިޔައިގެން ދައްކާވާހަކަތަކުގެއަޑު އިވިފައިވީނަމަވެހެވެ. ޑޮކްޓަރ ޗޫންގ ބުނުއްވީ، ސިންގަޕޯރ އެއަރލައިންސް ގެ ޗެއަރމަން ޕިއްލޭ އާއި އިސް ޕައިލެޓް ހުޅުލެއަށްދުރުވެ، އާރަންވޭއާއި އެހެނިހެން ޚިދްމަތްތައް ބެއްލެވިވާހަކައެވެ. އަދިމިއީ އަޅުގަނޑަށް ކޮންމެވެސްވަރެއްގެ ޙައިރާންކަމެއް ލިބުނުކަމެކެވެ. މިދަތުރަކީ ރަސްމީދަތުރެއްނޫންކަމުން، ދިވެހިސަރުކާރަށް މިކަމާބެހޭ އެއްވެސް މަޢުލޫމާތެއް ލިބިވަޑައިގެންފައެއްނުވެއެވެ.</p>

  <p class="right">ޑޮކްޓަރ ޗޫންގ ބުނުއްވީ، ސިންގަޕޯރ އެއަރލައިންސްގެފަރާތުން ސިންގަޕޫރުން މާލެއަށް، އެއަށްފަހު ޔޫރަޕަށް ޤަވާޢިދުން ހަފްތާއަކު ތިންފްލައިޓް ބާއްވަން ބޭނުންވާކަމުގައެވެ. މިކަން ކުރުމަށްޓަކައި ތިންއަހަރުދުވަހުގެޙައްޤު ހަމައެކަނި މިއެއަރލައިންއަށް ބޭނުންކަމުގައި ބުނުއްވިއެވެ. މިއީ މިއެއަރލައިންގެ ފަރާތުން މި އާމަގު ޚިޔާރުކުރުމުން ލިބިދާނެ ގެއްލުމާއި ކުރިމަތިލައި އަދި ފުރަތަމަކޮޅުގައި ލިބޭނެގެއްލުން ފޫބެއްދުމަށެވެ.</p>

  <p class="right">އަޅުގަނޑުގެ އާދައިގެމަތިން ކަންހުރިގޮތް އެދެބޭކަލުންނަށް ކިޔައިދިނީމެވެ. އަޅުގަނޑު ނަންގަތީ އެސް.އައި.އޭ.އިން ދިވެހިރާއްޖެއިން ޔޫރަޕަށް ދެކޮޅުދަތުރުކުރުމަކީ އަޅުގަނޑު ވަރަށްއުފާވާނެ ކަމެއްކަމުގައެވެ. އެއީ އަޅުގަނޑުމެންގެ ޓުއަރިޒަމަށް މިކަމުން ވަރަށްބޮޑު ކުރިއެރުމެއް އަންނާނެތީއެވެ. ނަމަވެސް އެއަރ ލަންކާ އިން ވެސް ދިވެހިރާއްޖެއާއިދޭތެރޭ ދަތުރުކުރުމަށްވަނީ ބޭނުންވެފައެވެ. އެއީ އެއަރ ލަންކާއާއި އެސް.އައި.އޭ.އާއި ދެމެދުގައި، ކޮޅުނބު މެދުވެރިކޮށް ޔޫރަޕަށްދާގޮތަށްވެފައިވާ އެއްބަސްވުން އުވާލުމަށްފަހުއެވެ.</p>

  <p class="right">އަޅުގަނޑު އިތުރަށްބުނީ ސްރީލަންކާގެ ރައީސް ޖޭ.އާރ.ޖަޔަވާރދަނަގެ ދަރިކަލުންނަކީ އެއަރ ލަންކާގެ ޕައިލެޓެއްކަމަށެވެ. އަދި ރައީސް ޖަޔަވާރދަނައާއި އޭނާގެދަރިކަލުން، ދިވެހިރާއްޖޭގެ ޑިރެކްޓަރ އޮފް ސިވިލް އޭވިއޭޝަނ (ޑީ.ސީ.އޭ.) އާއި ވަރަށްރައްޓެހިފުޅުކަމަށާއި، އަދި ޑޮކްޓަރ ޗޫންގ އެދިލައްވާ ޙައްޤުތައް، އެއަރ ލަންކާއަށް ދެއްވުމަށް ޑީ. ސީ. އޭ.ވަރަށް ޝައުޤުވެރި ވެވަޑައިގަންނަވާކަމުގައި ނަންގަތީމެވެ.</p>

  <p class="right">އަޅުގަނޑު ދެންނަންގަތީ، ޑޮކްޓަރ ޗޫންގއަށް މިކަން ބަދަލުކުރެއްވޭނެގޮތަކީ ސިންގަޕޫރުގެ އެންމެމަތީ ފަރާތްތަކުން، މާނައަކީ ސިންގަޕޫރުގެ ބޮޑުވަޒީރާއި ބޮޑުވަޒީރުގެ ނާއިބު ސީދާ ރައީސް މައުމޫނާއި ވާހަކަފުޅުދެއްކެވުމެވެ. ރައީސް މައުމޫނު ޞިއްޙީފަރުވާއަކަށް ވަރަށް ކައިރިމުސްތަޤްބަލެއްގެތެރޭގައި ވަޑައިގަންނަވާނެކަން އަޅުގަނޑަށްވަނީ އެނގިފައެވެ. އަޅުގަނޑު ނަންގަތީ އެމަނިކުފާނުގެ ދަތުރުފުޅަކީ މިވާހަކަތައް ދެއްކުމަށް ރަނގަޅު ފުރުސަތެއްކަމުގައެވެ.</p>

  <p class="right">އަޅުގަނޑު އެހާސާފުކޮށް ކަންހުރިގޮތް ނަންގަތީމާ، ޑޮކްޓަރ ޗޫންގ އަޅުގަނޑަށް ޝުކުރުއަދާކުރެއްވިއެވެ. އަދި އަޅުގަނޑު ދެންނެވިގޮތް ޤަބޫލުކުރެއްވީ ކަންނޭނގެއެވެ. އެއީ މައުމޫނު ޞިއްޙީފަރުވާއަށް ސިންގަޕޫރަށް ވަޑައިގެންނެވިއިރު، ސިންގަޕޫރުގެ ބޮޑުވަޒީރު، ލީ ކުއާން ޔޫ އިސްތާނާއަށް މެންދުރުގެ ފަރީއްކޮޅަށް މައުމޫން ވަޑައިގަތުމަށް ދެއްވާފައިވާ ދަޢުވަތެއްއޮތެވެ. އެފަރީއްކޮޅުގައި ބައިވެރިވެވަޑައިގަތް އެހެންމެހެމާނުންނަކީ، ބޮޑުވަޒީރުގެ ނާއިބު، ޑޮކްޓަރ ގޯހ ޗެންގ ސްވީ، ސިންގަޕޯރ އެއަރލައިންގެ ޗެއަރމަން ޕިއްލޭ، އަދި ޑޮކްޓަރ ޗޫންގއެވެ. އަޅުގަނޑަށް އެނގިފައިވާގޮތުގައި މައުމޫނުގެ އަރިހަށް ސިންގަޕޯރ އެއަރލައިންގެ އެދުންހުށަހެޅުއްވީ ޚުދު ބޮޑުވަޒީރެވެ. އަދި މައުމޫނު މިކަމަށް އެއްބަސްވެވަޑައިގަތެވެ.</p>

  <p class="right">ބާކީހުރި ކަންތައްތައްކުރީ އޮފިޝަލުންނެވެ. މާރޗް 1984 ވަނައަހަރު އެސް.އައި.އޭ.ގެ ފްލައިޓްތައް ސިންގަޕޫރާއި ޔޫރަޕާއިދެމެދު ދިވެހިރާއްޖެ މެދުވެރިކޮށް ދަތުރުތައްފަށައިފިއެވެ. އަދި މިކަމަކީ ދިވެހިރާއްޖެއަށް ތަންކޮޅެއް ޖީބުތަނަވަސް ފަސިންޖަރުން ދަތުރުކުރަންފެށުނު ކަމެއްވެސްމެއެވެ. އަދި އަޅުގަނޑުމެންގެ ޓުއަރިޒަމްއަށް، ތަންކޮޅެއް މަތީފަންތީގެ މީހުންނަށް ހުޅުވާލެވުނުދޮރެކެވެ.</p>
</body>
</html>
