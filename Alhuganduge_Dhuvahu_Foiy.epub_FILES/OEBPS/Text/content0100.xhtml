<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_99"></h1>

  <p class="right1">އަޅުގަނޑަށް ދެވަނަޕެންޝަންލިބުނީ ޖުލައި 1998 ގައެވެ. އެދުވަހަކީ އަޅުގަނޑު ދިވެހިސަރުކާރަށް ޚިދުމަތްކުރާތާ 40 އަހަރުވީދުވަހެވެ. މިބަސްތައް އަޅުގަނޑު ލިޔަމުންދާއިރު، އަޅުގަނޑަކީ މީގެ 50 އަހަރުކުރިން، ކޮޅުނބުގައިހުންނަ ދިވެހިސަފީރު އޮފީހުގައި މަސައްކަތްކުރަންއުޅުނު ފަނަރައަހަރުގެ ކުއްޖެއްކަން ޤަބޫލުކުރުމަކީ ދަތިކަމެކެވެ.</p>

  <p class="right">ހަމައެހެންމެ، ހިނގައިދިޔަ ކަންތައްތަކަށްބަލައިލާއިރު، އަޅުގަނޑަށްކުރެވުނު ގިނަކަންތައްތައް ކުރެވިފައިވަނީ، ހިނގައިގޮސްފައިވާ އަހަރުތަކުގައި އަޅުގަނޑު ދަސްކޮށްފައިވާ އެއްޗިއްސާއި، ކޮށްފައިވާ އަމިއްލަ ތަޖްރިބާތަކެއްގެ ނަތީޖާއެއްގެގޮތުންކަން، އަޅުގަނޑަށް ދޭހަވުމަކީވެސް ޙައިރާންވާކަމެކެވެ. އެމައުލޫމާތު ނުވަތަ ޢިލްމަކީ އަޅުގަނޑަށް ވަރަށްބޭނުންތެރިއެއްޗެކެވެ. ޚާއްޞަކޮށް، އާމަޝްރޫޢުތަކުގައި ދިމާވާމަސްއަލަތައް ޙައްލުކުރުމުގައި އަޅުގަނޑުގެ އެހީއަށް ބޭނުންވުމުންނެވެ.</p>

  <p class="right">މިފަދަ އެއްކަމަކީ، ކޭބަލް އެންޑް ވަޔަރލެސްއާ ގުޅިފައިވާ ކަމެކެވެ. 1988 ވަނައަހަރު ސީ.އެންޑް ޑަބްލިޔު.އާއިއެކު ޖޮއިންޓް ވެންޗަރ ކުންފުނި އުފެއްދުމުގައި، ދިވެހިސަރުކާރުވަނީ 49 އިންސައްތައިގެ ޙިއްޞާދާރެއްކަމަށާއި، އަދިފަހުން ސަރުކާރުގެ ޙިއްޞާވަނީ 55 އިންސައްތައަށް އިތުރުވެ، ސީ.އެންޑް ޑަބްލިޔު.ގެ ޙިއްޞާއަކީ 45 އިންސައްތައަށްވެފައެވެ. މިއީ 2008 ވަނައަހަރު މިކަން އޮތްގޮތެވެ. އަޅުގަނޑަށް މަޢުލޫމާތު ލިބިފައިވާގޮތުގައި މިކަން މިހާރުވަނީ ބަދަލުވެފައެވެ.</p>

  <p class="right">މިކުންފުނި ފެށުނުއިރު، ޓެލެފޯނުގެ ޚިދުމަތްލިބެނީ ހަމައެކަނި މާލެއަތޮޅަށާއި، އާ ޓުއަރިޒަމްޒޯނުކަމުގައިވާ އަރިއަތޮޅުގެ މަދުޓުއަރިސްޓް ރިސޯރޓްތަކަށެވެ. ދިވެހިރާއްޖޭގެ އެހެންހިސާބުތަކުގައި ޓެލެފޯނުގެގުޅުން ނެތުމާއެކު، ދިވެހިސަރުކާރުގެފަރާތުން ރާއްޖޭގެ އެހެންހިސާބުތަކަށްވެސް ފޯނުގެޚިދުމަތް ފޯރުވައިދިނުމާބެހޭގޮތުން ދިރާސާކުރުމަށް ސީ.އެންޑް ޑަބްލިޔު.އަށް ބާރުއަޅުއްވަމުން ގެންދެވިއެވެ. ދިވެހިސަރުކާރަށް ފެނިވަޑައިގަތީ، އެކުންފުނީގެފައިދާ އެހާބޮޑުވުމަކީ (މައިގަނޑު ގޮތެއްގައި ބައިނަލްއަޤްވާމީ ކޯލްތަކުން) ދިވެހިރާއްޖޭގެ ގިނަބަޔަކަށް އަސާސީ ފެންވަރުގެ މުވާޞަލާތީޚިދުމަތްވެސް ލިބެމުންނުދާއިރު، އިންސާފުވެރިގޮތެއް ނޫންކަމުގައެވެ.</p>

  <p class="right">ދިރާގަށް ދީފައިވާ ލައިސަންސް ފުރަތަމަފަހަރު އާކުރަންޖެހެނީ 1998 ވަނައަހަރުއެވެ. ލައިސަންސް ކޮންޓްރޯލްކޮށްދޫކުރަނީ ދިވެހިސަރުކާރުގެ ފަރާތުންނެވެ. ދިރާގު/ ސީ.އެންޑް ޑަބްލިޔު.އަށް ދޫކޮށްފައިވާ ލައިސަންސް އާކުރުމާއިބެހޭގޮތުން މަޝްވަރާކުރުމަށް ހޮވުނުވަފުދުގައި ހިމެނުނީ، ޙުސައިން ޝަރީފްއާއި، ބަންދު ސަލީމްއާއި، ޔާމީންއާއި، ވަފުދުގެ ވެރިއެއްގެގޮތުގައި އަޅުގަނޑެވެ. ބައްދަލުވުންތައްބޭއްވީ ސިންގަޕޫރު މަރީނާމެންޑަރިން ހޮޓަލުގައެވެ.</p>

  <p class="right">އެއްދުވަހު ހެދުނު، ބައްދަލުވުންތައް ފެށުމުގެކުރިން، ބައްދަލުވުންބާއްވާ ކޮޓަރިއަށް އަޅުގަނޑު އައިއިރު، ސީ.އެންޑް ޑަބްލިޔު.ގެ ޑިރެކްޓަރުންތިބީ މޭޒުދޮށުގައެވެ. އަޅުގަނޑަށް ފެންނަ އެއްޗެއް ބުނުމުގެފުރުޞަތު ލިބުނެވެ. މުޅި ދިވެހިރާއްޖެއަށް ޓެލެފޯނުގެޚިދުމަތް ފޯރުވައިދީ، މީހުންއުޅޭ ކޮންމެރަށެއްގައި ފޯނުލައިނެއް ލައިނުދޭނެ ނަމް، އެމީހުންނަށްދޫކޮށްފައިވާ ލައިސަންސްގެމުއްދަތު އިތުރުނުކުރާނެކަން އަޅުގަނޑު އެމީހުންނަށް ކަށަވަރުކޮށްދިނީމެވެ.</p>

  <p class="right">އަޅުގަނޑު އެމީހުންނަށް ބިރުދެއްކުމުގެގޮތުން މިހެންބުނީއެއްނޫނެވެ. މިއީ އަޅުގަނޑުމެން ކުރިމަތިލާންޖެހޭ ޙަޤީޤަތަކަށްވާތީ، މިހެންބުނީއެވެ. ސީ.އެންޑް ޑަބްލިޔު.އިން ކުރިދިރާސާގެ ނަތީޖާދައްކަނީ، ހުރިހާރަށަކަށް ޤައުމީޓެލެފޯނުގެޚިދުމަތް ފޯރުވައިދިނުމަކީ ފައިދާވާނެކަމެއް ނޫންކަމަށެވެ. ދެވަނަފަހަރާއި ތިންވަނަފަހަރު މިދިރާސާ އެމީހުންކުރުމުންވެސްދެއްކީ ހަމަމިނަތީޖާއެވެ.</p>

  <p class="right">އަޅުގަނޑުގެޒުވާބަކީ، މާލެއާއި މާލެކައިރީގައިވާ ރަށްތައްވެސް ކުރިއެރީ ޓެލެފޯނުގެޚިދުމަތް ލިބުމުންކަމަށެވެ. ވީއިރު އަތޮޅުތަކަށް މިޚިދުމަތް ފޯރުވައިދިނުމުން ކުރިއެރުންނާންނާނެ ސަބަބެއްނެތެވެ. ފަށައިގަންނައިރު ވާނޭގެއްލުން ކުންފުނީގެ ފަރާތުން ސަބްސިޑައިޒްކުރާނީއެވެ. ޔަޤީނުންވެސް ކުރިމަގުގައި މިއީކުރިއަރައި ފައިދާކުރުވަނިވި ކަމެއްކަމުގައިވާނެއެވެ.</p>

  <p class="right">އެންމެފަހުން މިކަމަށް އެމީހުންއެއްބަސްވެ، 1999 ވަނައަހަރު ހުރިހާރަށަކަށް މިޚިދުމަތްދިނުމަށް އެއްބަސްވިއެވެ. ދިރާގުގެފަރާތުން ހުރިހާރަށަކަށް ފޯނުނަރުގުޅައިދީ ނިންމީ 1998 ގައެވެ. މަސައްކަތް ފަށައިގަތުމާއިއެކު ރަށްރަށުގެރައްޔިތުން ބޭނުންވާވަރަށް ފޯނުނަރުދިނުމަށްޓަކައި ވަގުތީ ވީ- ސެޓް ޓަރމިނަލެއް ބޭނުންކުރަންޖެހުނެވެ. ކާޑުބޭނުންކޮށްގެން ފޯނުކުރާބޫތުތައް ބެހެއްޓުމުން، މަޑުމައިތިރިކަމާއިއެކު އެމީހަކާޖެހެންދެން ކިޔޫހަދައިގެން ފޯނުކުރުމުގެ އިންތިޒާރުގައި މީހުންތިއްބެވެ.</p>

  <p class="right">ރަށްރަށުންލިބޭ އާމްދަނީއަކީ ކުންފުނީގެފައިދާގެ ބޮޑުބައެއްކަމުގައި ނުވިނަމަވެސް، އިޤްތިޞާދީ ޙަރަކާތްތައްއިތުރުވެ އަދި އަތޮޅުތަކުގެ ދިރިއުޅުމުގެފެންވަރު މަތިވެއެވެ. ކޮމިއުނިކޭޝަން ރަނގަޅުވުމުގެސަބަބުން މާރުކޭޓުގެ މަޢުލޫމާތުލިބި، އަދި ހިންގުމުގެދާއިރާ ރަނގަޅުވެ، ރަނގަޅު ޞިއްޙީފަރުވާއާއި ތަޢުލީމީޚިދުމަތްތައް ލިބެއެވެ. ހަމަމިއާއެކު، ރަށްރަށުގެ ނެޓްވަރކުން ގެއްލުންލިބުމާއިމެދު ވިސްނާކަށްނުޖެހެއެވެ.</p>

  <p class="right">ދެންއައީ މޯބައިލް ޓެލެފޯނުގެއިންޤިލާބެވެ. ޓެކްނިކަލް ކޮންސަލްޓަންޓުންގެގޮތުގައި ސީ.އެންޑް ޑަބްލިޔު.އާއި ދިރާގާއިދެމެދުގައި ދިވެހިރާއްޖެއަށް މިޚިދުމަތްހޯދުމާބެހޭގޮތުން، ވާހަކަދެއްކިއެވެ. އާދައިގެމަތިން، ކޭބަލް އެންޑް ވަޔަރލެސްގެ ފަރާތުން ފީޒިބިލިޓީ ދިރާސާއެއްހެދިއެވެ. މީގެކުރިން އެތައްފަހަރަކު ކަންހިނގާފައިވާ ގޮތުގެމަތިން، ދިރާގުގެ ނިންމުމަކީ ދިވެހިރާއްޖޭގައި މޯބައިލްފޯނުގެ ބޭނުންއޮންނަވަރު ވަރަށްކުޑަވާނެކަމުގެ ކޮންސަރވެޓިވް ނިންމުމެކެވެ. 1990 ގެ މެދުތެރޭގެ އަހަރުތަކުގެތެރޭގައި، މުވާޞަލާތީޚިދުމަތުގައި އެންމެކުރިއަރަމުންއަންނަނީ، މޯބައިލްފޯނުގެ ސެގްމަންޓްކަމުގައި ވާހިނދުމެއެވެ.</p>

  <p class="right">ދިވެހިސަރުކާރުގެ ބާރުއެޅުއްވުމާއެކުގައި، ސީ.އެންޑް ޑަބްލިޔު.ގެފަރާތުން މޯބައިލްފޯނުގެ ޚިދުމަތް ތަޢާރަފްކުރުމަށް އެއްބަސްވިއެވެ. އަނެއްކާވެސް ސީ.އެންޑް ޑަބްލިޔު.ގެފަރާތުން ލިބުނުކޮމިޓްމަންޓްއޮތީ ދުރަށްނުވިސްނައެވެ. އެއީ އެމީހުންޚިޔާރުކުރީ، އުވާލުމާ ދާދިގާތުގައިއޮތް، އެނެލޮގް ވިއުގައަކުން މިކަންކުރުމަށެވެ. ދިވެހިސަރުކާރުގެ ފަރާތުން ވިދާޅުވަމުންގެންދެވީ، ފުޅާދާއިރާއެއްގައި ބޭނުންކުރަމުންދާ ޖީ.އެސް.އެމް.ޓެކްނޮލޮޖީ ޚިޔާރުކުރުމަށެވެ.</p>

  <p class="right">އެމީހުންގެ ތަޖްރިބާކާރުން ލަފާދީފައިވަނީ، ޖީ.އެސް.އެމް.ނިޒާމެއް ބޭނުންކުރުމަށް 5،000 ފޯނުލައިން ބޭނުންވާނެކަމަށެވެ. ސީ.އެންޑް ޑަބްލިޔު.ގެ ދިރާސާއިން ދެއްކިގޮތުގައި، ދިވެހިރާއްޖޭގައި ފަސްއަހަރުގެތެރޭގައި ބޭނުންވާނީ 700 ނުވަތަ 800 ވަރަކަށް ފޯނުލައިނެވެ. އަޅުގަނޑުމެން އެމީހުންޚިޔާރުކުރި އެނެލޮގް ނިޒާމެއް ބެހެއްޓުމާމެދު ވަރަށްބޮޑަށް ދެކޮޅުހަދައި އެއީއުވެމުންދާނިޒާމެއްކަން އެމީހުންނަށް ސާބިތުކޮށްދިނީމެވެ. ޕްލެސީ ކުންފުނި (އެމީހުންޚިޔާރުކުރާ ސަޕްލަޔަރުންގެތެރޭގެ ބައެއް) އޮތީ ބޭންކްރަޕްޓްވާން ކައިރިވެފައެވެ.</p>

  <p class="right">އަޅުގަނޑުމެންގެ މައިގަނޑުޒުވާބަކީ، 400،000 އަށްވުރެ ގިނަޓުއަރިސްޓުން ޒިޔާރަތްކުރާއިރު، އެމީހުންބޭނުންކުރާނެ ރޯމިންގ ފެސިލިޓީއޮތް ޖީ.އެސް.އެމް.ނިޒާމެއް ތަޢާރަފްކުރުމަކީ ބުއްދިވެރިގޮތްކަމުގައެވެ. މިގޮތަށްކަންކުރުމުން ހަމައެކަނި ރައްކާތެރި އަދި ބޭނުންތެރި މޯބައިލްޚިދުމަތެއް ދިވެހީންނަށް ލިބުމުގެއިތުރަށް، ރޯމިންގގެޚިދުމަތުން ލިބޭފައިދާ ވަރަށްބޮޑުވާނެއެވެ.</p>

  <p class="right">އަޅުގަނޑުމެން މިކަމާއި ދެކޮޅުހަދަމުންގެންދަނިކޮށް، ސީ.އެން ޑަބްލިޔު.ގެ ފަރާތުން، އެމީހުންގެ ދިރާސާގެ މައްޗަށްބިނާކޮށް އެނެލޮގް ނިޒާމެއް ބެހެއްޓުމައިގެން ކުރިއަށްދިޔައެވެ. ނަތީޖާއަކީ ފެށުނީއްސުރެ އަޅުގަނޑުމެން ބުނަމުންދިޔަގޮތްވުމެވެ. ތިންމަސްދުވަހުގެތެރޭގައި އެނިޒާމުން ޚިދުމަތްދެވެންއޮތް މިންވަރަށްވުރެ ބޭނުންވާ ފަރާތްތައްގިނަވެ، ސްވިޗް އޯވަރލޯޑްވުމެވެ. ސަރކިޓް ނުލިބުމާއި، ނިޒާމް ރަނގަޅަށް މަސައްކަތްނުކުރުމާއި އަދި ފޯނުކަނޑާލުންފަދަ އެތައްޝަކުވާއެއް ދިރާގަށް ރައްދުވާންފަށައިފިއެވެ.</p>

  <p class="right">އެންމެފަހުން، ދިރާގުގެ ޑިރެކްޓަރުންގެފަރާތުން އެނެލޮގް ނިޒާމަކުން ޖީ.އެސް.އެމް.ނިޒާމަކަށް ބަދަލުކުރުމަށް މަޖްބޫރުކޮށްފިއެވެ. ޤައުމީޓެލެފޯނު ސްވިޗުން 40،000 ލައިންބޭނުންކުރެވޭވަރަށް އިތުރުކޮށްފިއެވެ. މިނިޒާމް ފުރިހަމައަށް މަސައްކަތްކުރެއެވެ.</p>

  <p class="right">2008 ވަނައަހަރާއި ހަމައަށްއައިއިރު، 60،000 މޯބައިލްފޯނު ބޭނުންކުރެވެއެވެ. 20 ޤައުމަށް ރޯމިންގގެ ޚިދުމަތްވެސްލިބެއެވެ. މިހާރު ދިރާގަށް އެންމެބޮޑު ފައިދާއެއްލިބެނީ މޯބައިލްފޯނުގެ ޚިދުމަތުންނެވެ. އެންމެގިނަ އާމްދަނީ ލިބެނީ ބައިނަލްއަޤްވާމީ ރޯމިންގގެ ޚިދުމަތުންނެވެ.</p>

  <p class="right">ޕްލެސީ/އެނެލޮގްގެ ޙާދިސާގެ ކަންތައްތަކާއިބެހޭ އެކައުންޓްތައް މުސްތަޤްބަލަށްޓަކައި ރެފެރަންސެއްގެގޮތުގައި އޮތުމަށްބޭނުންވާކަމަށް އަޅުގަނޑު ބޯޑުގައިބުނީމެވެ. އެތަކެއްފަހަރު ހަނދާންކޮށްދިނުމަށްފަހު، ސީ.އެންޑް ޑަބްލިޔު.ގެ ސީ.އީ.އޯ.އެއް ހުރެގެންހިންގާ ދިރާގުގެ ފަރާތުން އެއެކައުންޓްތައް ހާމަކުރިއެވެ. އެއިން ދެއްކިގޮތުގައި، ޕްލެސީގެ ސާމާނާއި އެހަރުކުރުމަށް 1.6 އެމެރިކާ ޑޮލަރު ޚަރަދުވިއެވެ. އަދި މިކަމުން އެކުންފުންޏަށް، އެ ބާ އަދި އުވާލަންކައިރިވެފައިވާ މޯބައިލް ޓެކްނޮލޮޖީ ބޭނުންކޮށްގެން 1.0 މިލިއަން އެމެރިކާ ޑޮލަރަށްވުރެ ބޮޑުފައިދާއެއް ހޯދިއެވެ.</p>

  <p class="right">ބޯޑުގެ ބައްދަލުވުމެއްގައި އަޅުގަނޑު ސީ.އެންޑް ޑަބްލިޔު.ގެ ޑިރެކްޓަރުންނާ ވަރަށްހޫނު ޒުވާބެއްކޮށްގެން، އެމީހުންނަށް ކުށެއްކުރެވުނީކަމަށް އެންމެފަހުންއެއްބަސްވިއެވެ. އަދި ހިތާއިދެކޮޅަށްނަމަވެސް އިޢުތިރާފުވީ، އެންމެފުރަތަމަވެސް ޖީ.އެސް.އެމް.ނިޒާމެއް ބެހެއްޓުނުނަމަ މާރަނގަޅުވީސްކަމަށެވެ. ޖީ.އެސް.އެމް.ތަޢާރަފްކުރީ 1999 ވަނައަހަރުއެވެ.</p>

  <p class="right">ދިވެހިރާއްޖޭގެ ޓުއަރިޒަމަކީ ކުރިއަރަމުންއަންނަ ވަރަށް ދުރުރާސްތާއެއްއޮތް ޞިނާޢަތެކެވެ. އަދި މިހާރުގެ މޯބައިލް ޓެކްނޮލޮޖީ އާއިއެކު ފައިދާލިބެމުންދާ މިންވަރު ހިފެހެއްޓޭނެއެވެ. ވާދަވެރިކަން ތަޢާރަފްވެފައިވީނަމަވެސް، މާރުކޭޓުގެ އިސްފަރާތްކަމުގައި ދިރާގު ވާންޖެހޭނެއެވެ. މާރުކޭޓުގެ ބޭނުންތަކަށް އިޖާބަދީ، ކުރީގައިއޮތުމަށް އިސްނަގައި، މިހާރުގެ ޓެކްނޮލޮޖީ ބޭނުންކޮށްގެން ކުރިއަށްދިއުމުގެ ނަޒަރު އޮންނަންވާނެއެވެ.</p>

  <p class="right">މަލްޓިމީޑިއާގެ ޚިދުމަތް މުޅިދުނިޔެއަށް ފެތުރެމުންދާއިރު، ދިރާގުގެ މަސައްކަތުން ދައްކާބަލިކަމަކީ ނުވަތަ ބަލިފަޔަކީ ފައިބަރ އޮޕްޓިކް ސަބްމެރިންކޭބަލް ބޭނުންކޮށްގެން ބައިނަލްއަޤްވާމީ މުވާޞަލާތިގުޅުން ޤާއިމްވެފައިނެތުމެވެ. ދިވެހިރާއްޖެއާއި 500 ކިލޯމީޓަރދުރުގައިވާ ސްރީލަންކާގައި ތަފާތު ތިންކޭބަލް ޓަރމިނަލް އޮތްއިރު، ސްރީލަންކާ މެދުވެރިކޮށް ދިވެހިރާއްޖެއިން ބައިނަލްއަޤްވާމީ ނެޓްވަރކްއާއިގުޅުމަކީ ކުރެވޭނެކަމެކެވެ. މިކަމަށް ވަރަށްބޮޑު އިންވެސްޓްމަންޓްއެއް ނުވަތަ ރައުސުލްމާލެއް ބޭނުންވާނެއެވެ. ނަމަވެސް މިއިން ލިބޭފައިދާ އެހާބޮޑުވާނެވެސްމެއެވެ.</p>

  <p class="right">އަޅުގަނޑަށް ދެވަނަޕެންޝަން ލިބުނުތާ ދެއަހަރެއްވަރު ވީތަނާ، އަނެއްކާވެސް ކަނޑާބެހޭ މަސްއަލައަކާ އަޅުގަނޑާ ކުރިމަތިވެއްޖެއެވެ. 2000 ވަނައަހަރުގެ އެޕްރީލްމަހު، މިނިސްޓަރ އޮފް ޕްރެޒިޑެންޝަލް އެފެއަރޒް މުޙައްމަދު ޙުސައިން އަޅުގަނޑުގެފަރާތުން އެދިވަޑައިގަތީ، ޖަރުމަނުގައި ޤާނޫނީމަސައްކަތެއްކުރުމަށް ޖަރުމަނުލޯޔަރެއް ހޯދައިދިނުމަށެވެ. ކަމުގެ ބެކްގްރައުންޑް ނުވަތަ ޖެހިގެންއުޅޭމައްސަލަ ބުނެދެއްވުމަށް އަޅުގަނޑު އެދުނީމެވެ. އެއީ 2000 ވަނައަހަރަށްނިންމުމަށް ދިވެހިސަރުކާރުން އޯޑަރކުރައްވާފައިވާ އަރުމާޒު ޔޮޓް ބަނުމަށް ޙަވާލުވެފައިވާ ޖަރުމަނުކުންފުނި ބެންކްރަޕްޓް ވެދާނެހެން ހީވާތީކަމުގައިކަމަށް އޭނާބުނުއްވިއެވެ.</p>

  <p class="right">ލަންޑަންގެ މަޝްހޫރު ޤާނޫނީކުންފުންޏެއްކަމުގައިވާ ކޮންސްޓަންޓް އެންޑް ކޮންސްޓަންޓްގެ އިސް ޤާނޫނީވަކީލެއްކަމުގައިވާ އަޅުގަނޑުގެ ރަޙްމަތްތެރި މައިކަލް ބްރޫސްޓަރ މެދުވެރިކޮށް، ޖަރުމަނުގައިހުންނަ އެމީހުންގެ ޤާނޫނީވަކީލާބެހޭ ތަފްޞީލުހޯދައި، އެކަމައިގެންކުރިއަށްދިއުމަށްޓަކައި މުޙައްމަދު ޙުސައިންއަށް ތަފްޞީލުއެރުވީމެވެ. އެއަށްފަހު އަޅުގަނޑު އެކަމަކާނުވިސްނަމެވެ.</p>

  <p class="right">ދެތިން ހަފްތާއެއް ވޭތުވިފަހުން، މުޙައްމަދު ޙުސައިން އަނެއްކާވެސް އަޅުގަނޑާ ގުޅުއްވިއެވެ. އޭނާ ބުނުއްވީ، ބޯޓުޔާޑާއި ޔޮޓުވެސް ބަނގުރޫޓުވެއްޖެކަމަށެވެ. އޭނާ އިތުރަށްބުނުއްވީ، މިކަމާއިގުޅޭގޮތުން ޚުދުއަޅުގަނޑު ޙަވާލުވެގެން އެކަންބަލައި، އަޅަންޖެހޭފިޔަވަޅެއްއަޅައި، އެކަން ރަނގަޅުގޮތަކަށް ގެންދިއުމައްޓަކައި ކުރަންޖެހޭކަމެއް ކުރުމަށެވެ. ކަމަކީ ވަރަށްބޮޑު ކަމެކެވެ. އަޅުގަނޑަށް އެކަމުގައި އެހީތެރިވެދެވޭނެގޮތެއް ޔަޤީނެއްނޫނެވެ.</p>

  <p class="right">މަޝްރޫޢާބެހޭ ދެތިންޞަފްޙާއެއް އަޅުގަނޑަށްފޮނުވިއެވެ. އެޞަފްޙާތައް ކިޔާލުމުން، ކަމުގެ ފުރިހަމަޙަޤީޤަތް އެއިން ސާފުކޮށްނުދައްކާކަން އަޅުގަނޑަށްދޭހަވިއެވެ. ޖަރުމަނުގެ ރިސީވަރ ޑޮކްޓަރ ޖާފްގެފަރާތުން ފެކްސްއެއް ފޮނުވާފައިއޮތެވެ. އޭގައިވަނީ، މަސްއަލައާއިބެހޭގޮތުން މަޝްވަރާކުރުމަށް ދިވެހިރެޕްރެޒެންޓޭޓިވްއަކު އޭނާއާ ބައްދަލުކުރަންއެދިފައެވެ. އަޅުގަނޑަށް މިކަމާބެހޭ އެއްވެސް ތަފްޞީލެއް ލިބިފައެއްނެތެވެ. މިނިސްޓްރީ އޮފް ފިނޭންސްގައި މިއޯޑަރާއިބެހޭ އިތުރުތަފްޞީލު ހުންނާނެކަން އަޅުގަނޑަށްވިސްނުނެވެ. ފައިސާފޮނުވުގެ ކަންކަމުގައި ޙަރަކާތްތެރިވެފައި ވާނެތީއެވެ. މިނިސްޓްރީ އޮފް ފިނޭންސްގެ ފަރާތުން އަޅުގަނޑަށް މުޅިފައިލްލިބުމުން ފައިލްގެ ކޮޕީތައްހެދީމެވެ.</p>

  <p class="right">2000 ވަނައަހަރުގެ މެއިމަހުގެ 15 ވަނަދުވަހު، އެމިރޭޓްސް އެއަރލައިންއާބެހޭ ބައްދަލުވުމެއްގައި ބައިވެރިވުމަށްޓަކައި އަޅުގަނޑުހުރީ ކޮޅުނބުގައެވެ (މިވާހަކަތައް އަޅުގަނޑު ފަހުންދަންނަވާނަމެވެ).މައުމޫނު ލަންޑަންގައި ހުންނަވާފައި، ޔޮޓް ބަންނަމުންދިޔަ ބޯޓުޔާޑު ބޭންކްރަޕްޓްވުމާއިގުޅިގެން ވަރަށްކަންބޮޑުވެވަޑައިގެން، އަޅުގަނޑާއި ފޯނުންގުޅުއްވިއެވެ. އެއުޅަނދަކީ ވަރަށްބޭނުންއެއްޗަކަށްވެފައި، އޭގެއަގުގެ ބޮޑުޢަދަދެއް ދައްކާފައިވުމާއެކު، ދެންކަންކުރަންވީ ގޮތަކާއިމެދު އަޅުގަނޑާ ސުވާލުކުރެއްވިއެވެ.</p>

  <p class="right">އަޅުގަނޑު ދެންނެވީ އަޅުގަނޑަށް ފައިލްލިބުނީ އެދުވަހުކަމަށާއި، އެފައިލް ދިރާސާކުރުމަށް ބޭނުންވާކަމުގައެވެ. އަޅުގަނޑު ދެންނެވީ އަޅުގަނޑަށް ފެންނައެއްޗެއް ލިޔެ، ލަންޑަންގައިހުންނަ ދިވެހިހައިކޮމިޝަން މެދުވެރިކޮށް އެމަނިކުފާނަށް އަޅުގަނޑު ފެކްސްއެއް ފޮނުވާނަންކަމުގައެވެ.</p>

  <p class="right">ކަންހިނގާފައިވާގޮތް ދެނެގަތުމަށް ވަގުތުތަކެއްހޭދަވިއެވެ. އެފައިލް ދިރާސާކުރުމަށްފަހު އަޅުގަނޑަށް ފެނުނުގޮތް ތިރީގައިމިވަނީއެވެ:</p>

  <ol class="listnumbers">
    <li class="right2">ކޮންޓްރެކްޓްގެއަގުކަމުގައިވާ 4،891،600 އެމެރިކާ ޑޮލަރުގެތެރެއިން (އިތުރު މަސައްކަތުގެއަގުކަމަށްވާ 141،600 އެމެރިކާ ޑޮލަރު ހިމަނައިގެން) 3،633،300 އެމެރިކާ ޑޮލަރުވަނީ ސެކިއުރިޓީއަކާނުލައި ކުރިއަށްދައްކާފައެވެ. ޢާއްމުކޮށް މިފަދަފައިސާ ކުރިއަށްދައްކާނީ، ރީފަންޑް ގެރަންޓީއެއް ނުވަތަ ބޮންޑެއް ރަނގަޅުބޭންކަކުން އެންޑޯރސްކޮށްގެންނެވެ. މިޔޮޓު އޯޑަރުކޮށްފައިވަނީ ދުބާއީގައިހުރި ޔޮޓް ބްރޯކަރެއް މެދުވެރިކޮށެވެ.</li>

    <li class="right2">އުޅަނދުވަނީ އިންޝުއަރނުކޮށެވެ. ޢާއްމުއުޞޫލަކީ އުޅަނދެއް ބަންނަމުންދާއިރު، އެބަންނަ ޝިޕްޔާޑުގެފަރާތުން އެއުޅަނދެއްބަންނާނީ އިންޝުއަރކޮށްގެންނެވެ. މިކަމަށްޚާއްޞަ އިންޝުއަރަންސް ޕޮލިސީއެއްއޮވެއެވެ.</li>

    <li class="right2">ބޯޓުޔާޑުންވަނީ ވިޔާނުދާފާޑުގެ ސަރވެޔަރެއްގެފަރާތުން މަސައްކަތުގެ 70 އިންސައްތަ ނިންމައިފިކަމުގެ ސެޓްފިކެޓްއެއްހޯދާފައެވެ. ޙަޤީޤަތުގައި ނިންމާފައިވަނީ30 އިންސައްތައިގެ މަސައްކަތެވެ.</li>

    <li class="right2">ޔޮޓު ބަނުމުގެއެއްބަސްވުމުގައި ވަރަށްގިނަ ދޯދިޔާކަންތައްތަކެއް ހުރިކަން ޤާނޫނީ ތަމްރީނެއްނެތިވެސް އަޅުގަނޑަށް ފާހަގަކުރެވުނެވެ.</li>

    <li class="right2">އަޅުގަނޑާއިހަމައަށް މަސްއަލަމިއައިތާރީޚުގައި ޔޮޓްއޮތީ ރީސީވަރގެ ބެލުމުގެދަށުގައެވެ. މިހެން ކަންވުމުން އޭނާ އަމަލުކުރަންޖެހޭ ޤަވާޢިދުތަކުގެމަތީން އޭނާ ކަންކުރާނެއެވެ. ބޯޓު ބަންނަ ކުންފުނި، ޕީ.އާރ.މެރީން ވަނީ ބޭންކްރަޕްޓްވެފައިކަމަށް ކަނޑައަޅާފައެވެ. އަދި ކޯޓުގެފަރާތުން ޢައްޔަންކޮށްފައިވާ ރިސީވަރ ޑޮކްޓަރ ޖާފްގެ ބެލުމުގެ ދަށުގައެވެ.</li>
  </ol>

  <p class="right1"> </p>

  <div class="centered_image1">
    <img alt="" class="center3" src="../Images/Picture_36.png" />

    <p class="caption">ރައީސުލްޖުމްހޫރިއްޔާ ބޭނުންކުރެއްވުމަށް ބެންނެވިޔޮޓް. މިޔޮޓް "އެމް.ވީ.ޑެނިއެލާ" އަށްބަރުކޮށް މާލެއަށްފޯރީ 12 ސެޕްޓެމްބަރ 2001 ގައި.</p>
  </div>

  <p class="right1"> </p>

  <p class="right">އަޅުގަނޑު ވަރަށްއަވަހަށް ހިސާބުތަކެއްހެދީމެވެ. އެއީ ދިވެހިސަރުކާރުގެފަރާތުން ނުނިމިއޮތް ހަލްއާއި މެޝިނަރީއާއި ތަކެތި، ރިސީވަރގެއަތުން "މިހާރު އޮތްގޮތަށް" ގަތުމަށްފަހު، ޔޮޓު ބަނދެނިންމުމަށެވެ. އަޅުގަނޑުގެ ހިސާބުތަކުން ދެއްކިގޮތުގައި، ކުރިއަށްދައްކާފައިވާ 3،633،300 އެމެރިކާ ޑޮލަރާއިއެކު، ދިވެހިސަރުކާރަށް މިކަންކުރުމަށް 7.5 މިލިއަނުން 8 މިލިއަން އެމެރިކާ ޑޮލަރާ ދެމެދުގެޢަދަދެއް ޚަރަދުވާނެއެވެ. އެއީ މާލެއާއިހަމައަށް ޔޮޓުގެނައުމަށެވެ.</p>

  <p class="right">2000 ވަނައަހަރުގެ މެއިމަހުގެ 19 ވަނަދުވަހު، އަޅުގަނޑަށް ފެންނަގޮތް ލިޔެފައިދިނީމެވެ. އަޅުގަނޑަށްފެނުނީ ތިރީގައިމިވާ ސަބަބުތަކަށްޓަކައި ޔޮޓު ބަނދެނިންމާ އެއާއިޙަވާލުވާށެވެ. އެހެނީ:</p>

  <ul class="calibre6">
    <li class="right2">މިހެންނުހަދާނަމަ، ކުރިއަށްދައްކާފައިވާ 3،633،300 އެމެރިކާ ޑޮލަރ މުޅިންގެއްލޭނެއެވެ.</li>

    <li class="right2">އާޔޮޓެއް ބަނުން މިހާރުމިއަށްވުރެ އަގުބޮޑުވާނެތީއާއި އިތުރުއެތައް ދުވަސްތަކެއް ހޭދަވާނެތީއެވެ.</li>

    <li class="right2">ބޯޓު ބަންނަން އޯޑަރުކުރި ޕީ.އާރ.މެރީން ޔާޑަކީ މަޝްހޫރުތަނަކަށްވެފައި، އެތާނގައި މަސައްކަތްކުރުމަށް ރަނގަޅަށް ތަމްރީނުވެފައި ތިބިމީހުން ތިބޭނެތީއެވެ.</li>
  </ul>

  <p class="right1">އަޅުގަނޑުގެރިޕޯޓުގެމައްޗަށް ބިނާކުރައްވައި، ރައީސް މައުމޫނުނިންމެވީ، އެގޮތުގެމަތީން ކުރިއަށްގެންދެވުމަށެވެ. މިޔޮޓު ބަނދެ، ވީއެންމެއަވަސްފުރުޞަތެއްގައި މާލެއަށްފޮނުވުމަކީ އަޅުގަނޑުގެ މަސައްކަތެއްކަމުގައި ވީއެވެ. ބޯޓުދަތުރުކުރުމުގެއާއި ބޯޓުބަނުމުގެ ވަރަށްގިނަ ތަޖްރިބާތަކެއް އަޅުގަނޑަށްލިބިފައިވާތީ، އަޅުގަނޑުހީކުރީ މިކަންކުރުމަކީ ވަރަށްފަސޭހަވާނެކަމެއް ކަމުގައެވެ. އެހެންކަމުން އުފަލާއިއެކު އަޅުގަނޑު މިކަމާއިޙަވާލުވެއްޖައީމެވެ. ނަމަވެސް ކަންތައްތައް ވަމުންދިޔަގޮތުން މިކަންވެގެންދިޔައީ ވަރަށްއުނދަގޫ ކަމަކަށެވެ.</p>

  <p class="right">ލަންޑަންގެ ހޮލްމަން ފެންވިކް އެންޑް ވިލަންއެއީ ބޯޓުޔާޑާއި ރިސީވަރގެ ކަންތައްތަކުގައި ދިވެހިސަރުކާރުގެ ޤާނޫނީވަކީލުންކަމުގައި އަޅުގަނޑު ޢައްޔަންކުރީމެވެ. އަދިޖަރުމަނުގެ ޤާނޫނީވަކީލުންކަމުގައިވާ ލީބަން އެންޑް ޕޫޗާ، ކްރިސްޓޮފް ހޯރބާޚްގެ ބެލުމުގެދަށުން، ޖަރުމަނުގައި މިކަންބެލުމާ ޙަވާލުކުރީމެވެ. ބަހުގެމަސްއަލަދިމާވާތީ މިއީވަރަށް މުހިންމުކަމެކެވެ.</p>

  <p class="right">ޖަރުމަނުގައި ޕީ.އާރ.މެރީންގެ މުވައްޒަފުންނާއި އެކުންފުނީގެ އެއްޙިއްޞާދާރާއި ބައިވެރިވެގެން، ޕީ.އާރ.ސުޕަރޔޮޓްސް ކިޔާކުންފުންޏެއް އުފެއްދިއެވެ. މިކުންފުނީގެ ފަރާތުން، ދިވެހިސަރުކާރަށް އެޔޮޓް ބަނދެދިނުމަށް ޝައުޤުވެރިވިއެވެ. މިކަންމިގޮތަށްކުރުން ރަނގަޅުކަމުގައިފެނުނެވެ. އެއީ މަސައްކަތްކޮށް ސުޕަރވައިޒްކުރާނީ ކުރިންވެސް މިކަންކުރަމުންގެންދިޔަމީހުން ކަމަށްވެފައި، ފެންވަރުވެސް ހިފެހެއްޓޭނެތީއެވެ.</p>

  <p class="right">އަޅުގަނޑުމެން މިގޮތަށްކަންކުރުމަށް ނިންމުމަށްފަހު، އަޅުގަނޑުމެންގެ ޤާނޫނީވަކީލުންގެ އެހީއާއިއެކު، ޔޮޓުބަނުމުގެ މަސައްކަތް ނިންމުމަށްޓަކައި އާއެއްބަސްވުމެއްގައި ޕީ.އާރ.ޔޮޓްސް އާއިއެކު ސޮއިކުރީމެވެ. ގިނަޢަދަދެއްގެ އިތުރުމަސައްކަތް ނިންމައި، އަލަށް އެއްބަސްވެވުނުއަގަކީ 467،907 ޖަރުމަނު މާރކެވެ. ހަމަމިއާއިއެކު، ނުނިމިއޮތް ހަލްއާއި މެޝިނަރީއާއި އެހެންސާމާނުގަތުމުގެ މަޝްވަރާތައް ރިސީވަރާއިއެކު އަޅުގަނޑުމެންކުރީމެވެ. މިހުރިހާތަކެތި އަޅުގަނޑުމެންނަށްލިބުނީ 1.2 މިލިއަން ޖަރުމަނު މާރކަށެވެ. ރިސީވަރުގެފަރާތުން ޔޮޓްބަނުމުގެ އާކޮންޓްރެކްޓްގައި ސޮއިކުރިއެވެ. އެހެންކަމުން މިއެއްބަސްވުމަކީ ތިންފަރާތުގެމެދުގައިވެވުނު އެއްބަސްވުމެކެވެ.</p>

  <p class="right">މަސައްކަތްކުރަމުންގެންދާގޮތްބަލައި، މަސައްކަތްނިންމާގޮތުގެ ސެޓްފިކެޓްދިނުމުން ފައިސާދޫކުރުމަށްޓަކައި، އެއްބަސްވުމުގެ ޝެޑިޔުލްގައިވާގޮތަށް ތަފްޞީލުކޮށް އޮތުމަށްޓަކައި، ނޭވަލްއާރކިޓެކްޓް ކުންފުންޏެއް އަޅުގަނޑުމެން ޢައްޔަންކުރީމެވެ. އަޅުގަނޑުމެން، ޔާޑުގައި ޔޮޓް އިންޝުއަރކުރީ، "މިހާރު އޮތްގޮތަށް" އަދިއިތުރުވާ އަގުހިމަނައިގެންނެވެ. އިންޝުއަރަންސް ޕޮލިސީގައި ޔޮޓް "އިންލަނޑް" ޓްރާންސްޕޯރޓްކުރުމާއި، އަދި ކޯރުގައި ރޮޓަރޑަމްއަށް ގެންގޮސް، އެއަށްފަހު 16 އޯގަސްޓް 2001 ގައި، އެމް.ވީ.ޑެނިއެލާގައި މާލެގެނައުމާއިހަމައަށް އިންޝުއަރކުރީމެވެ.</p>

  <p class="right">އާކުންފުނީގެ މަސްއަލަތަކެއްއުޅޭކަން ވަރަށްއަވަހަށް އަޅުގަނޑުމެންނަށް ވިސްނިއްޖެއެވެ. އެއީ ޕީ.އާރ.ސުޕަރޔޮޓްސްއަށް އަޅުގަނޑުމެން ދައްކާފައިސާ، ޔޮޓްބަނުމުގެ ޚަރަދުތައްކުރުމަށް ބޭނުންކުރުމުގެ ބަދަލުގައި، އެހެން ކަންކަމަށް ބޭނުންކުރާތީއެވެ. އާޚިރުނަތީޖާއަކީ، އިޖްތިމާޢީރައްކާތެރިކަމަށާއި، އިންޝުއަރަންސްއާއި ލޭބަރއަށް ވަރަށްބޮޑުޢަދަދެއްގެ ފައިސާނުދައްކާ ދަރަނިވެރިވުމެވެ. ކުންފުނީގައި އެއްވެސްފައިސާއެއްނެތުމުގެ ސަބަބުން، ހުރިހާކަމެއްކުރުން ހުއްޓާލައިފައި، ކުންފުނި ރިސީވަރގެ އަތްމައްޗަށްހިނގައްޖެއެވެ. މިހާހިސާބަށްދިޔައިރު، އުޅަނދުގެ 85 އިންސައްތަ މަސައްކަތްވަނީ ކޮށްނިމިފައެވެ.</p>

  <p class="right">ކަންތައްތައް ހިނގަމުން ދިޔަގޮތާއިމެދު ކަންބޮޑުވެފައިވުމާއިއެކު، މިޙާލަތު ރަނގަޅުކުރުމަށްޓަކައި ކުރެވެންއޮތް ހުރިހާމަސައްކަތެއް އަޅުގަނޑަށްވަނީ ކުރަންޖެހިފައެވެ. އަޅުގަނޑުމެން ރިސީވަރގެގާތަށްގޮސް، ބޯޓުޔާޑުގައި މަސައްކަތްކުރުމަށް އެތަން އަޅުގަނޑުމެން ކުއްޔަށްހިފުމަށް ހުށަހެޅީމެވެ. ޔާޑުގެ ފޯރމަން އާއި ލޭބަރ ޔުނިއަންއާއި ވާހަކަދައްކައި، ހަފްތާއަކު އެއްފަހަރު މުސާރަދޭގޮތަށް، އެމީހުންގެލޭބަރ ބޭނުންކުރުމަށް މަޝްވަރާކުރީމެވެ. މަސައްކަތްކުރުމަށް ބޭނުންވާ ތަކެތިހޯދީ ޔާޑުގެނަމުގައި އަޅުގަނޑުގެ އިރުޝާދުގެ ދަށުންނެވެ. އަދި އެއާއިޙަވާލުވީ އޮންބޯރޑްގައި ޖަރުމަނުގެ ވީ.އޭ.ޓީ.ދެއްކުމަށްނުޖެހޭގޮތް ހަމަޖެއްސުމަށްޓަކައެވެ. ނޭވަލްއާރކިޓެކްޓްއާއި ޖަރުމަނުގެ ޤާނޫނީވަކީލުން ވަރަށްގިނަ މަސައްކަތްތައްކުރިއެވެ.</p>

  <p class="right">އެންމެފަހުން ޔޮޓުގެ މަސައްކަތްނިމުނީ 25 ޖުލައި 2001 ގައެވެ. ޔޮޓު އަޅާފައިބޭއްވުމާއި، އަދި ދުވެލިބެލުމުގެ ޓެސްޓްތައްކުރެވުނެވެ. އަޅުގަނޑުމެންގެނަމަށް މެނުފެކްޗަރކުރިފަރާތްތަކުގެ ގަރެންޓީ ބަދަލުކުރުމުގައި ކާމިޔާބުވިއެވެ. އުޅަނދު އިތުރަށްޙިމާޔަތްކުރުމަށާއި އިތުރުސިހުންތަކެއް ލިބުމުންދުރުވުމަށްޓަކައި މޯގޭޖްއެއްވަނީ ނަގާފައެވެ. ރައިން ކޯރުގައި އެޔޮޓް ހަދުވަހުގެ މުއްދަތަކަށްވަނީ ދުއްވާ ޓެސްޓްކޮށްފައެވެ. ޝެޑިޔުލް އާއި އެއްގޮތަށް އެޔޮޓް އެމް.ވީ.ޑެނިއެލާއަށްބަރުކޮށް މާލެއަށްފޯރީ 12 ސެޕްޓެމްބަރ 2001 ގައެވެ. ޔޮޓު ރައްކައުތެރިކަމާއިއެކު ބޭލުމަށްފަހު ރައީސުލްޖުމްހޫރިއްޔާގެ އޮފީހާއި ޙަވާލުކުރެވުނެވެ.</p>

  <p class="right">މާލެއާއިހަމައަށް އެޔޮޓުގެނެސް، ޙަވާލުކުރުމާއިހަމައަށް ހިނގި ހުރިހާޚަރަދުގެ ޖުމްލައަކީ 7،076،010 އެމެރިކާ ޑޮލަރެވެ. މީގެތެރެއިން 343،229 އެމެރިކާ ޑޮލަރުޚަރަދުވީ ޤާނޫނީފީތަކުގެ ގޮތުގައެވެ. ދިމާވި ހުރިހާކަމަކާއިއެކުވެސް އަޅުގަނޑު ފުރަތަމަކުރި އަންދާޒާއާއި އަޞްލު ހިނގިޚަރަދާއި ދެމެދު މާބޮޑުފަރަޤެއްނެތްކަމީ، އަޅުގަނޑަށްލިބުނު ވަރަށްބޮޑު ހިތްހަމަޖެހުމެކެވެ. އަޅުގަނޑުގެ އަމިއްލަ ހިތްހަމަޖެހުމަށްޓަކައި ޔޮޓްވަނީ އުލްރިޚް ބްރޫނަރ (ކޮންސްޓްރަކްޝަންހުއްދައޮތް ސަރވެޔަރއެއް) ލައްވާ އަގުކޮށްފައެވެ. އަގަކީ 7.5 މިލިއަން އާއި 8 މިލިއަން އެމެރިކާ ޑޮލަރާއި ދެމެދުގެ އަގެއްކަމުގައި ކަނޑައެޅިއެވެ. މިކަމުން އަޅުގަނޑަށް ހަމަޖެހުންލިބުނެވެ. ދެކުންފުނީގެ ނާކާމިޔާބާއި އަދި ޤާނޫނީފީތަކާއި ހިނގައިދިޔަ އެހެނިހެން ޚަރަދުތައް ކެނޑުމަށްފަހުވެސް، ހިނގި ޚަރަދަށްވުރެ ޔޮޓްގެ އަޞްލުއަގު ބޮޑުކަމީ އަޅުގަނޑަށްލިބުނު ހިތްހަމަޖެހުމެކެވެ.</p>

  <p class="right">ރިސީވަރއާއި ބޯޓުޔާޑާއިދެކޮޅަށް އަދިވެސް އަޅުގަނޑުމެންގެ 1 މިލިއަން ޖަރުމަންމާކްގެކްލޭމްއެއް އެބައޮތެވެ. އަޅުގަނޑު އުންމީދުކުރަނީ މުޅިއަދަދު ނުވަތަ މިއިންބައެއްނަމަވެސް، އަޅުގަނޑުމެންނަށް ކޮންމެވެސްއިރަކުން ލިބޭނެކަމަށެވެ. މިފައިސާ އަޅުގަނޑުމެންނަށް ނުލިބިއްޖެނަމަ، މިޔާޑާއި ދެކޮޅަށް އަޅުގަނޑުމެންގެއަތުގައި ރިޓް އޮފް ސެކިޔުރިޓީއެއް އެބައޮތެވެ. ނަމަވެސް މިކަންހަމަޖެހޭނީ އެޔާޑުން ލިބޭނެއެއްޗެއް އޮތްނަމައެވެ. އުޅަނދުގެ މޯރގޭޖްވަނީ ނިމި އަދިޔޮޓްގެ ވެރިކަންވަނީ ދިވެހިސަރުކާރުގެނަމުގައި ޖަރުމަނުގައްޔާއި މާލޭގައި ރެޖިސްޓްރީކޮށްފައެވެ.</p>

  <p class="right">ލަންޑަންގައިހުންނަ ވައިޑް އޯޝަން ސާރވިސަސްގައިއުޅުއްވާ އަޅުގަނޑުގެ ގާތްރަޙްމަތްތެރިޔާ ޒާކިރު އިބްރާހީމްގެ އެހީތެރިކަންނުލިބުނުނަމަ މިއިންއެއްވެސްކަމެއް ނުވީސްކަން އަޅުގަނޑު ރެކޯޑްކުރަންބޭނުމެވެ. އޭނާ ކޮންމެދުވަހަކުހެން، ބޯޓުޔާޑާއި އަދި ލަންޑަނާއި ޖަރުމަނުގައިތިބި އަޅުގަނޑުމެންގެ ޤާނޫނީވަކީލުންނާއި ގުޅަމުންގެންދިޔައެވެ. ދިވެހިރާއްޖޭގައި ވަކާލާތުކުރަމުންގެންދާ ޤާނޫނީވަކީލެއްކަމުގައިވާ ޝުއައިބު ޝާހަށާއި ރިއާސީ ސެކްރެޓެރީ އާދަމް ނަޢީމަށްވެސް ޝުކުރުއަދާކުރަން އަޅުގަނޑުބޭނުމެވެ.</p>

  <p class="right">އެއްވެސްއިރެއްގައި ކުށްދެއްކުމުގައިއުޅުމަކީ އަޅުގަނޑުނުކުރާކަމެކެވެ. ނަމަވެސް އަޅުގަނޑުގެ ބައިވެރިވުން ބައެއްމަޝްރޫޢުތައްފެށުމުގައި ހޯދާފައިވާނަމަ، ފަހުން އަޅުގަނޑަށް ޙައްލުކުރަންޖެހޭ މިފަދަމަސްއަލަތަކާ ކުރިމަތިލާންޖެހޭނެބާވައޭ އަޅުގަނޑުގެ ހިތަށްއަރައެވެ. މިފަހަރު ކުރިމަތިވި ދަތި، އަދި ގިނަގުނަ މަސްއަލަތަކެއްހުރިކަމެއްގައި އެކަށީގެންވާ ޙައްލެއްހޯދުނެވެ. އަޅުގަނޑު ކަންކުރިގޮތަކީ އާދަޔާއިޚިލާފު ގޮތްގޮތްކަމުގައި ވީނަމަވެހެވެ. ޖަރުމަނު ބޯޓުޔާޑެއްގައި، މަސައްކަތުމީހުން ހަފްތާގެ މުސާރައަށް ގެންގުޅު، އެމީހުންގެ މަސައްކަތް ޚުދުއަޅުގަނޑު ސުޕަވައިޒްކޮށްގެންނެވެ.</p>
</body>
</html>
