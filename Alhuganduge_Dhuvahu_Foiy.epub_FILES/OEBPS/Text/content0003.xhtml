<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head  dir="rtl" >
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="center" id="heading_id_2">ޤައުމީ ޚިދުމަތުގައި</h1>

  <p class="center1"></p>

  <p class="right">ދިވެހިރާއްޖޭގެތަރައްޤީގެ އެކިމަރުޙަލާތަކުގައި 50 އަހަރަށްވުރެ ދިގުމުއްދަތެއް އަޅުގަނޑު ހޭދަކުރީމެވެ.</p>

  <p class="right">ޤައުމީޚިދުމަތް ކުރުމަށް އަޅުގަނޑު ފަށާފައިވަނީ ރަސްމީގޮތުން 1958 ވަނައަހަރުގައެވެ. ޙަޤީގަތުގައި، ކޮޅުނބުގައިހުރި ދިވެހިސަރުކާރުގެ ވިޔަފާރިކުންފުނިކަމުގައިވާ މޯލްޑިވިއަން ގަވަރންމަންޓް ޓްރޭޑިންގ ސެންޓަރ، އެމް.އެން.ޓީ.ސީ.ގެ "އެޕްރެންޓިސް" އެއްގެގޮތުގައި އަޅުގަނޑު މަސައްކަތްކުރަން ފަށާފައިވަނީ 1956 ވަނަ އަހަރުއެވެ.</p>

  <p class="right">ރަސްމީގޮތުން އަޅުގަނޑު ސަރުކާރުގެވަޒީފާއިން ވަކިވީ 2008 ވަނައަހަރުއެވެ. އެއީ ޓްރޭނީއެއްގެ ވަޒީފާއިންފެށިގެން ކޮޅުނބުގައި ހުންނަ ކޮމަރޝަލް ސެކްރެޓެރީއެއްގެމަޤާމުން ދިވެހިރާއްޖޭގެ ނާއިބު ރައީސެއްގެމަޤާމަށް ކުރިއެރި ދިގު ކެރިއަރއެއްގެނިމުމެވެ. މިވޭތުވެދިޔަ ފަންސާހަކަށް އަހަރުގެތެރޭގައި ދެ ރައީސުންގެ ވެރިކަމުގެ އިރުޝާދުގެދަށުން އަޅުގަނޑު މަސައްކަތްކުރީމެވެ. 1958އިން 1978އަށް ވަޒީރުލްއަޢުޒަމް އަދި ރައީސުލްޖުމްހޫރިއްޔާ އިބްރާހީމް ނާޞިރާއި، 1978އިން 2008އަށް ރައީސުލްޖުމްހޫރިއްޔާ މައުމޫން ޢަބްދުލް ޤައްޔޫމްގެ އަރިހުގައެވެ.</p>

  <p class="right">އަޅުގަނޑު ދިވެހިޤައުމަށް ޚިދުމަތްކުރި އަހަރުތައް ވެގެންދިޔައީ ރާއްޖެއަށް ވަރަށްމުހިންމު ބަދަލުތަކެއް އަންނަމުންދިޔަ އަހަރުތަކަކަށެވެ. އިބްރާހީމް ނާޞިރު ވެރިކަންހިންގެވި ވިހިއަހަރާއި، ރައީސް މައުމޫނު ޢަބްދުލް ޤައްޔޫމް ވެރިކަންކުރެއްވި ތިރީސްއަހަރުގެ މުއްދަތާއި، ދިވެހިރާއްޖެއަށް މިޒަމާނުގެ ފަތުރުވެރިކަން ތަޢާރަފްވެ ތަރައްޤީވުމާއި، ސެޓެލައިޓް މެދުވެރިކޮށް މުވާޞަލާތީގުޅުންޤާއިމްކުރެވި ކުރިއަރައި، ބައިނަލްއަޤްވާމީ އަދި ޤައުމީ ސިޔާސީހަލަބޮލިކަން ދިވެހިރާއްޖެ ދެކެމުން، ތަޙައްމަލު ކުރަމުންދިޔަ އަހަރުތަކަކަށެވެ.</p>

  <p class="right">މިއަހަރުތަކުގެތެރޭގައި ހިނގާފައިވާ ޙާދިސާތައް ލިޔެފައިމިވަނީ، އަޅުގަނޑުގެ އަމިއްލަ މަޢުލޫމާތާއި ތަޖުރިބާގެމައްޗަށް ބިނާކޮށެވެ. ދެވަނަ އެހެންފަރާތެއްގެ ނުފޫޒެއް ނުވަތަ ބާރެއް މިކަމުގައި ފޯރާފައެއްނުވާނެއެވެ. މިހަނދާންތައް މިމޭރުމުން ލިއުމުގެ އެންމެބޮޑުބޭނުމަކީ، ފާއިތުވި މިއަހަރުތަކަކީ ދިވެހިރާއްޖެ ވަރަށްހަލުއިކޮށް ތަރައްޤީވަމުން ކުރިއަރަމުންދިޔަ ދުވަސްވަރަކަށްވީކަމެވެ.</p>

  <p class="right">އަޅުގަނޑުގެޙަޔާތުގެ ބޮޑުބައެއް ވޭތިކުރީ ސަރުކާރުގެޚާދިމެއްގެ ގޮތުގައެވެ. ރާއްޖޭގެ ވެރިކަންކުރެއްވި ދެރައީސުންނާއި އަޅުގަނޑާއިދެމެދުއޮތް ގާތްގުޅުމެއްގެ ސަބަބުން، ޤައުމުގެތަރައްޤީގެ 70 ނުވަތަ 80 އިންސައްތައިގައި އަޅުގަނޑު ވަރަށްގާތުން ބައިވެރިވެ ޙިއްސާކޮށްފައިވާތީ، މިމައުލޫމާތު ޢާއްމުކޮށް ލިބޭނެގޮތް ހެދުމަކީ އަޅުގަނޑުގެ ވާޖިބެއްކަމުގައި އަޅުގަނޑު ދެކޭތީއެވެ. ވޭތުވެދިޔަ 50 އަހަރުގެތެރޭގައި ދިވެހިރާއްޖޭގެ ކަންތައްތައް ހުރިގޮތާއި ދިވެހިރާއްޖެ ކުރިއަރާފައިވާ މިންވަރާއި، އަދި މިޒަމާނުގެ، ތަރައްޤީވެފައިވާ ޤައުމެއްގެގޮތުގައި ދިވެހިރާއްޖެ ކުރިއަރާފައިވާގޮތް، ދިވެހިރާއްޖޭގެމިހާރުގެ އަދި އަންނާންއޮތްޖީލުތަކަށް ދޭހަވެ އެނގެންޖެހޭނެކަމަށް އަޅުގަނޑު ދެކޭތީވެސްމެއެވެ.</p>

  <p class="right">ވަރަށްމަދުފައިސާކޮޅެއްގެ ވަޞީލަތް އަތްމަތީގައިހުރެގެން މިފަދަ ޙައިރާންކުރުވަނިވި ތަރައްޤީއެއް އަޅުގަނޑުމެން ޙާޞިލްކުރީ އަޅުގަނޑުމެންގެ ބޭރުދަތުރުކުރާ ބޯޓުފަހަރާއި، މަސްވެރިކަމާއި އަދި ފަތުރުވެރިކަންބިނާކޮށް، ކުރިއަރުވައިގެންނެވެ.</p>

  <p class="right">ޝައްކެއްނެތްގޮތުގައި، މިމުއްދަތުގެތެރޭގައި ނާކާމިޔާބުތަކަކާވެސް ކުރިމަތިލާންޖެހުނެވެ. 1950 ގެއަހަރުތަކުގެތެރެއިންފެށިގެން ހިނގާފައިވާ ދިވެހިތާރީޚުގެ ޙާދިސާތަކަށް ފަސްއެނބުރިބަލާލައި ދިރާސާކުރުމަށްފަހު، އެމީހުންގެ ވެރީންނާއި އަޅުގަނޑުމެންފަދަ ދައުލަތުގެޚާދިމުން، އެކަށީގެންވާވަރެއްގެ މަސައްކަތެއްކޮށްފައިވޭތޯ ބަލައި، އިންސާފުކުރާނީ ފަހުގެޖީލުތަކުންނެވެ. މިގޮތުން އިންސާފުކުރުމުގައި، އެއިރުގެޙާލަތަށް ބަލައިލުމަކީ ޝައްކެއްނެތްގޮތުގައި ވިސްނަންވާނެކަމެކެވެ.</p>

  <p class="right">މާޒީގެދުވަސްވަރުގައި ދިވެހިރާއްޖެއޮތީ މިއަދުފެންނާން މިއޮތްގޮތަށްކަމަށް ފަހުގެޖީލުތަކުން ޤަބޫލުކުރުމަކީ، އަޅުގަނޑުއެދޭ ނުވަތަ ބޭނުންގޮތެއްނޫނެވެ. ދިވެހިރާއްޖޭގެކަންތައްތައް 1950 އާއި 1960 ގެއަހަރުތަކުގެތެރޭގައި ހުރިގޮތް ދައްކައިދޭ ބައެއްފޮޓޯ މިފޮތުގައި އަޅުގަނޑު ހިމަނާފައިވާނެއެވެ.</p>

  <p class="right">އެހެންޤައުމުތަކުގައި އެތައްޤަރުނެއްގެތެރޭގައި ބަދަލުއަންނައައުމާއި ޚިލާފަށް، ދިވެހިރާއްޖެއަށް ވަރަށްބޮޑެތި ބަދަލުތަކެއް އައިސްފައިވަނީ ބައިޤަރުނުގެތެރޭގައެވެ. އަޅުގަނޑުމެންނަށް ލިބިފައިވަނީ ރަސްކަމުގެ ކޮއިލުތެރެއިން ވާރުތަވެފައިވާ ޤަދީމީ ފިއުޑަލްނިޒާމެއް ކަމުގައިވާތީ، ޖެހުނީ ހުރިހާކަމެއްގެ ބިންގާއަޅައިގެން އަލުންފަށާށެވެ.</p>

  <p class="right">1958 ވަނައަހަރު ސަރުކާރުގެޚިދުމަތް އަޅުގަނޑުފެށިއިރު، ދިވެހިރާއްޖެއާއި ދުނިޔޭގެ އެހެންޤައުމުތަކާ ދެމެދު ރަނގަޅު މުވާޞަލާތީގުޅުމެއް ނެތްކަމާއި، ރޭޑިއޯ، ޓީވީ، އަދި ވައިގެދަތުރުފަތުރުގެ ނިޒާމެއް ޤާއިމްވެފައިނެތްކަން އެއީ މިހާރު ޤަބޫލުކުރަންދަތި ކަންތައްތަކެކެވެ. ބޭންކެއްނެތެވެ. ބޭރުފައިސާހޯދޭނެ ހަމައެކަނި ވަޞީލަތަކަށްއޮތީ ބޭރު ކަނޑުދަތުރުކުރާ އުޅަނދުތަކެވެ. މިކަން އޮންނަނީ ބޭނުންޖެހުނީމާ ވިއްކާލާ ހިކިމަސްކޮޅުގެ މައްޗަށް ބިނާވެފައެވެ.</p>

  <p class="right">މިއީ އެދުވަސްވަރުގައި ކަންހުރިގޮތުގެ ޙަޤީޤަތެވެ. އަޅުގަނޑު ލިޔެފައިމިވަނީ އެޙާދިސާތަކާއި އޭރުގެ ޙާލަތުތައް އަޅުގަނޑުގެ ހަދާނުގައިހުރި މިންވަރަށެވެ.</p>

  <p class="right">އަޅުގަނޑު މިފޮތްލިޔުނީ، އެއިރުހިނގި ކަންތައްތައް ނުވަތަ ޚުދު އަޅުގަނޑު ކުރިކަންތައްތައް ކުރީ ކީއްވެގެންކަން ލިޔެ އެއްޗެއް ސާބިތުކުރާކަށްނޫނެވެ. އަދިކީއްތޯއެވެ. މިފޮތްލިޔުނީ ހަމައެކަނި އެކަންތައްތައް ހިނގިއިރު އެކަންތައްތަކުގެ ތެރޭގައި އަޅުގަނޑު އުޅުނީތީއެވެ. ހިނގައިދިޔަ ކަންތައްތަކަށް ފަސްއެނބުރި ބަލައިލާއިރު، ރަނގަޅުނޫން ކަންތައްތަކެއް ހުރިކަމަށް އަޅުގަނޑަށްފެނެއެވެ. އަދި ބައެއްފަހަރު ވެރީންގެފަރާތުން ފޭލުވެފައިހުރި ކަންތައްތައް ހުރިކަންވެސް ފާހަގަކުރެވެއެވެ. ނަމަވެސް މިއީ އަޅުގަނޑު، އަޅުގަނޑުގެ ޤައުމަށް ކޮށްދީފައިވާ ޚިދުމަތުގެ ތާރީޚެވެ.</p>

  <p class="right">ރައީސް ނާޞިރަކީ، ހޯއްދަވާފައިވާ ކާމިޔާބުތަކާއި ކުރިއެރުންތައް އިޢުލާންކުރެއްވި ބޭފުޅެއްނޫނެވެ. އެހެންކަމުން، އޭނާގެ ދައުރުގައި ދިވެހިރާއްޖެއަށް ލިބިފައިވާ ކުރިއެރުމާބެހޭ މާގިނަމައުލޫމާތެއް ޢާއްމުވެފައެއްނުވެއެވެ. އެއާއި ޚިލާފަށް، ރައީސް މައުމޫނަކީ ޕަބްލިކްރިލޭޝަންސް ކުރިއަށްނެރުއްވި ބޭފުޅެއްކަމުގައިވީނަމަވެސް، އެމަނިކުފާނުގެ ރައީސްކަމުގެ 30 އަހަރުގެ ތެރޭގައި ހިނގައިފައިވާ މުހިންމުޙާދިސާތަކާބެހިގެން، ފަރުދާގެއަނެއްފަރާތުގައި ހިނގައިފައިވާ ކަންތައްތައް ފާޅުވެފައެއްނުވެއެވެ.</p>

  <p class="right">އަޅުގަނޑު ސަރުކާރުގެޚިދުމަތުން ވަކިވަންދެން، ނާޞިރުގެވެރިކަމުގެ ދަށުގައި، ދިވެހިރާއްޖެ ހިންގެވި ދުވަސްވަރާމެދު ވިސްނާ ފިކުރުކޮށްލުމުގެ ފުރުޞަތުލިބުނެވެ. އަދި މިވެރިކަމުގެ މުއްދަތުގެތެރޭގައި ހިނގައިފައިވާ މުހިންމުކަންތައްތައް ދިވެހިރާއްޖޭގެތާރީޚުގެ ޞަފްޙާތަކުން އުނިކުރެވިފައިވާކަން ފާހަގަކުރެވުނެވެ.</p>

  <p class="right">ޙަޤީޤަތަށް ދަންނަވަނީނަމަ، ރައީސްކަމުގެބުރަ ނާޞިރު އުފުއްލަވާފައިވަނީ ޚުދުއެމަނިކުފާނު ގިނިކަންޏާއެވެ. އެދުވަސްވަރު ދިވެހިސަރުކާރުގައި ފައިސާހުރީ ވަރަށްމަދުންނެވެ. އަދި ތަޢުލީމުލިބިފައިވާ ހުނަރުވެރި އާބާދީއެއްވެސް ބިނާކުރެވިފައެއް ނުމެނެތްމެއެވެ.</p>

  <p class="right">ނާޞިރުގެވެރިކަމުގެދައުރުގައި ދިވެހިރާއްޖެއަށް ލިބެމުންދިޔަ ބޭރުފައިސާގެ 30 އިންސައްތަ ހޭދަކުރައްވާފައިވަނީ، ތަޢުލީމަށްކަން - ޚާއްޞަކޮށް ފަޤީރުންނަށް ތަޢުލީމު ފޯރުވައިދެއްވުމަށްކަން، އެއީ ޢާއްމުކޮށްއެނގިފައިވާ ކަމެއްނޫނެވެ. ދިވެހިރާއްޖޭގެތާރީޚްލިޔާއިރު، މިކަންކަން ތާރީޚީތަޞްވީރުގައި ހިމަނައިގެންލިއުމަށް އަޅުގަނޑުގޮވާލަމެވެ. އެއްބަހަކުން ވާހަކަދައްކާ، އެއްއަކުރުތަކަކުންލިޔާ، އެއްދީނެއްގެބަޔަކު ދިރިއުޅޭ ދިވެހިރާއްޖެފަދަ ކުޑަކުޑަޤައުމެއްގައި، ކޮންމެދިވެއްސަކަށް ފަޚުރުވެރިވެވޭނެ ތާރީޚެއް ރަނގަޅަށްލިޔެވިފައި އޮންނާންވާނެއެވެ.</p>

  <p class="right">ރައީސް ނާޞިރު ދިވެހިރާއްޖެއަށް ކޮށްދެއްވިކަންތައްތައް ހޯދައިބެލުމުގައި މިފޮތް ޙިއްޞާކޮށްދޭނެކަމަށް އަޅުގަނޑު އުއްމީދުކުރަމެވެ. އެމަނިކުފާނަކީ ޢަމަލީގޮތުން އަމިއްލައަތްޕުޅުން ކަންކަންކުރެއްވި ބޭފުޅެކެވެ. ތަޢުލީމީ ނުވަތަ ތިއަރީގެ ލިއުންތެރިބޭފުޅެއްނޫނެވެ. އެމަނިކުފާނަކީ މީހުންނާ އެކަހެރި ބޭފުޅެއްކަމުގައި ފެނިދާނެއެވެ. އެމަނިކުފާނަކީ ދިވެހިރާއްޖޭގެ ޙާލަތު ރަނގަޅުކުރެއްވުމުގައި، އެހެންފަރާތްތަކަށް ވަރުގަދަބަހުގެޙަމަލާތައް ދެއްވުމުގެބަދަލުގައި، ޢަމަލީގޮތުން އެޙާލަތު ރަނގަޅުކޮށްދެއްވުމަށް ވަގުތުހޭދަކުރެއްވި ބޭފުޅެކެވެ.</p>

  <p class="right">އަޅުގަނޑަށް މިފޮތްލިޔެނިންމާލެވުމުގެކުރިން އެމަނިކުފާނު ދުނިޔެދޫކުރެއްވިކަން އަޅުގަނޑު ފާހަގަކުރަނީ ފުންހިތާމައާއިއެކުގައެވެ. އަޅުގަނޑުގެ އުސްތާޛެއްގެގޮތުން، އަޅުގަނޑަށް މަގުދެއްކެވި ތަޖުރިބާކާރެއްގެގޮތުން، އަދި އަޅުގަނޑުގެ ވެރިޔާގެގޮތުން، އަޅުގަނޑު އެމަނިކުފާނަށް ހިފެހެއްޓުމެއްނެތް ތަޢުރީފު ރައްދުކުރަމެވެ. އަޅުގަނޑަށް ޙާޞިލު ނުކުރެވޭނޭކަމަށް ހީވިކަންތައްތައް ޙާޞިލުކުރުމަށް އެމަނިކުފާނު ވެވަޑައިގަތީ އަޅުގަނޑަށް މަގުދައްކަވައިދެއްވި މުރައްބީއަކަށެވެ. އެއީދުނިޔަވީ ކަންތައްތަކެއްކުރުމުގައި އަޅުގަނޑަށް މަގުދައްކަވައިދެއްވި ރޫޙާނީވެރިޔާއެވެ.</p>

  <p class="right">ދިވެހިރާއްޖެ ވަރަށްފަޤީރު ރަސްކަމަކުންފެށިގެން އައިސް، މިއަދު މިފެންނަ ތިޔާގިކަމާއި މަޝްހޫރުކަމާއިހަމައަށް އައިސްފައިމިއޮތީ، އިބްރާހީމް ނާޞިރުގެ ޒަޢާމަތުގެދަށުގައި ފެށްޓެވި މަސައްކަތްޕުޅުތަކުގެ ނަތީޖާއެއްގެގޮތުންނެވެ.</p>

  <p class="right">ރައީސް މައުމޫނު ޤައުމުގެކަންތައްތައް ބިނާކުރެއްވީ ނާޞިރުއެޅުއްވި ބިންގަލުގެމައްޗަށެވެ. މައުމޫނުގެ 30 އަހަރުގެ ޒަޢާމަތުގެދަށުގައި، ކަންތައްތަކުގައި އަޅުގަނޑު ބައިވެރިވެފައިވާ މިންވަރުވެސް މިފޮތުގައި ލިޔެފައިވާނެއެވެ.</p>

  <p class="right">އަޅުގަނޑު މިފޮތްލިއުނީ ކިބުރުވެރިވެ އަމިއްލަނަފްސު މޮޅުކުރާކަށްނޫނެވެ. ކަމުގެޙަޤީޤަތް ހާމަކުރާށެވެ. އަޅުގަނޑުގެ ހިތުގައިހިނގާ ދިރިހުރިހަނދާންތައް ލިޔާށެވެ. ދިވެހިރާއްޖެ ފަޤީރުނިކަމެތި ފިއުޑަލްނިޒާމު (ރަސްކަމުގެ ކޮއިލުތެރެއިން ހުރިހާކަމެއް ހިންގަވާނިޒާމު)ގެ ޙިމާޔަތުގެ ދަށުގައި ފަށައިގަނެ، މިފޮތުގައި ބަޔާންކޮށްފައިމިވާ ފަންސާހަކަށްއަހަރުގެތެރޭގައި ވަރަށްކުލަގަދަ، ތިޔާގި މިނިވަންޤައުމަކަށްވީގޮތް، ދިވެހިޖީލުތަކަށް ވިސްނައިދިނުމަކީ އަޅުގަނޑުގެ އެދުމެކެވެ.</p>

  <p class="right">މިފޮތުގައިވާ މުއްދަތަކީ، އެދުވަސްވަރުގައިހިނގި މައިގަނޑު އިޖްތިމާޢީ, އިޤްތިޞާދީ ޙާދިސާތައް ދައްކައިދޭ މުއްދަތެކެވެ. ނަމަވެސް، ބައެއްކަންތައްތައް ހިނގާފައިވަނީ އެތައްއަހަރެއްގެތެރޭގައެވެ. އެހެންކަމުން، ވަޤުތުގެގޮތުން އެއްކަމެއް އަނެއްކަމަކާ ފުށުއަރާފައި އޮވެދާނެއެވެ. މިވާހަކަ ކުރިއަށްގެންދިއުމަށްޓަކައި، ބައެއް އެހެންދުވަސްވަރުގެ ވާހަކަލިޔެފައި ހުންނާނެއެވެ.</p>

  <p class="right">ކިތަންމެ ކުޑަގޮތެއްގައި ނަމަވެސް، އަޅުގަނޑުގެ ޤައުމުގެ ތަރައްޤީގައި ބައިވެރިވެ، މަސައްކަތް ކޮށްދެވިފައިވާތީ އަޅުގަނޑު ފަޚުރުވެރިވަމެވެ. މިހަނދާންތައް ލިޔުމުގައި އެއްވެސް މިންވަރަކަށް ވަންހަނާކޮށްފައެއްނުވާނެވެ. އެއީ ވަންހަނާކުރާނެ އެއްޗެއް ނެތަތީއެވެ.</p>

  <p class="right">މިއީ ޤައުމަކަށާއި އެޤައުމުގެ ވެރީންނަށް އިޚްލާޞްތެރިކަމާއި، ކިޔަމަންތެރިކަމާއެކު މަސައްކަތްކުރިމީހެއްގެ ވާހަކައެވެ. މިވާހަކަ ހުށަހަޅާފައިމިވަނީ، އެހެންމީހުންނަށް މިއިން އެއްޗެއްފަހުމްވެ، ދަސްވެ، އަދި ހިތްވަރުލިބޭނެކަމުގެ އުންމީދުގައެވެ.</p>

  <p class="right">ވޭތުވެދިޔަ އަހަރުތަކުގައި، އަޅުގަނޑުގެ ކެރިއަރގައި ވަރަށްގިނަ ދިވެހީންނާއި ބިދޭސީންގެ އެއްބާރުލުމާއި، މަގުދެއްކުމާއި އެހީތެރިކަން ފޯރުވައިދީފައިވެއެވެ. އެފަރާތްތަކުގެ އެހީތެރިކަން ނުލިބުނުނަމަ އަޅުގަނޑު ކުރިކަންތައްތައް ޙާޞިލެއްނުކުރެވުނީހެވެ. އެފަރާތްތައް ގިނަކަމުން އެނަންތަކެއް ނުލިޔެވޭނެވެ. އަޅުގަނޑުގެހިތުގެ އެންމެފުންމިނުން އެހުރިހާފަރާތްތަކަށް ޝުކުރުދަންނަވަމެވެ.</p>

  <p class="right">މިލޮގްފޮތުގައިވާ ހުރިހާމައުލޫމާތެއް ފޯރުވައިދީފައިމިވަނީ އަޅުގަނޑެވެ. އަދި، ލިޔެ، އެޑިޓްކޮށްފައިވަނީ އަޅުގަނޑުގެ ބެލުމުގެދަށުންނެވެ. ނަމަވެސް ބައެއްދާއިރާތަކާބެހޭ ވާހަކަތައްލިޔުމުގައި އަޅުގަނޑުގެ ބައެއްގާތްއެކުވެރިން، ބައެއްމަޢުލޫމާތާއި ތާރީޚްތައް ދެއްވާފައިވެއެވެ. މިފޮތްކިޔުމުގެ ޝައުޤްވެރިކަން އިތުރުކުރުވުމަށްޓަކައި، ބައެއްފޮޓޯ އިންޓަރނެޓުން ޑައުންލޯޑްކޮށް ހިމަނާފައިވާނެއެވެ. އަޅުގަނޑަށް މަޢުލޫމާތު ލިބިފައިވާގޮތުގައި، މިއީ ސަރުކާރުގެ ވެބްސައިޓްގައި ޢާއްމުކޮށްފައިހުރި ފޮޓޯއެވެ. މިފޮޓޯތައްނެގިފަރާތްތަކަށް ޙައްޤުތަޢުރީފް އަޅުގަނޑުރައްދުކުރަމެވެ.</p>

  <p class="right">މިފޮތް ލިޔެތައްޔާރުކުރުމުގައި އެހީތެރިވެދެއްވި އަޅުގަނޑުގެގާތް ރަޙްމަތްތެރީންނަށް މިންނެތް ޝުކުރުރައްދުކުރަމެވެ. މިދަންނަވާ ވަފާތެރި ރަޙްމަތްތެރިބޭފުޅުންގެ ނަންފުޅުތައް ވަރަށްޚާއްޞަ ޝުކުރަކާއިއެކު ފާހަގަކޮށްލަމެވެ. އެބޭފުޅުންނަކީ އޮނަރަބްލް އިބްރާހީމް ރަޝީދު، ޢަބްދުއްސައްތާރު މޫސާ ދީދީ، އަޙްމަދު އާދަމް، އަލްމަރްޙޫމް ޢަލީ ޙުސައިން ދީދީ (އަޅުގަނޑުގެ ގާތްއެކުވެރިޔާ) އާއި އަލްމަރްޙޫމް ޙުސައިން މޫސާ ދީދީ (އެހީތެރިވުމަށް ތައްޔާރު!)އެވެ. މިއީ، މިފޮތް، އަޅުގަނޑުގެ ޙަޔާތުގެ (މަސައްކަތްތެރިކަމުގެ) ދުވަހުފޮތް، ލިޔެނިންމާލަމުން ދިޔައިރު، އަޅުގަނޑުގެ ހަނދާނަށްއައި ބައެއްމަދުނަންފުޅުތަކެވެ.</p>

  <p class="right">މިފޮތްލިޔުމުގައި، މިސްޓަރ ރޮއިސްޓަން އެލިސް ވަރުބަލިކަމެއްނެތި ވެދެއްވިއެހީއަށްވެސް އަޅުގަނޑު ހިތުގެއަޑިން ޝުކުރުރައްދުކުރަމެވެ.</p>

  <p class="right">ޢަލީ ޢުމަރު މަނިކު</p>

  <p class="right">ސިންގަޕޫރު، 2008</p>

  <p class="right"> </p>
</body>
</html>
