<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_83"></h1>

  <p class="right1">ސީ.އެންޑް ޑަބްލިޔުގެ ފަރާތުން އެޖަލްސާގައި، ދެފަރާތްގުޅިގެން ހަދަން ހުށަހަޅާފައިވާ ޖޮއިންޓް ވެންޗަރ ކުންފުނި، "ދިރާގު" ހެދުމުގައި އެމީހުން ކަންތައްކުރަން ޤަޞްދުކޮށްފައިވަނީ، އެހެން ޖަޒީރާ ޤައުމުތަކުގައިވެސް އެމީހުން ގެންގުޅުނުފަދަ، ލަސްލަހުން ވިސްނައިގެން ކުރިއަށްދިއުމުގެ އުސޫލުންނެވެ. އަބަދުވެސް ސީ.އެންޑް ޑަބްލިޔު.ގެ ޑިރެކްޓަރުން ގެންގުޅެނީ ވަރަށްކޮންސަރވެޓިވްގޮތެކެވެ. އެމީހުންގެވާހަކަ ނުވަތަ ޒުވާބަކީ ދިވެހިރާއްޖޭގައި އިތުރު ޚިދްމަތްތަކެއް ތަޢާރަފްކުރުމަށް ފުދޭވަރެއްގެ އާބަދީއެއްނެތް (ކްރިޓިކަލް މާސް ނުވަތަ މާރުކޭޓުގެ ސައިޒް ކުޑަ) ކަމަށެވެ.</p>

  <p class="right">ސީ.އެންޑް ޑަބްލިޔު.ގެ ފަރާތުން، ފިނޭންސް މިނިސްޓްރީގައި ހިފަހައްޓާފައިވާ އެކައުންޓެއްގައިހުރި 15 މިލިއަންރުފިޔާގެ ވާހަކައިން ސުވާލުކުރިއެވެ. އެދުވަސްވަރު ބޭރުފައިސާ ހުންނަނީ ހިފަހައްޓާފައެވެ. އެފައިސާ ދޫކުރަނީ ބޭރުފައިސާ ލިބޭމިންވަރަކަށް ބަލާފައެވެ. އެދުވަސްވަރު ބޭރުފައިސާ ވަރަށްމަދެވެ.</p>

  <p class="right">ސީ.އެންޑް ޑަބްލިޔު.އިން ބޭނުންވަނީ އެމީހުންނަށް ދޭންޖެހޭފައިސާ ދޫކުރުމަށެވެ. އެމީހުން ބުނަމުންގެންދިޔައީ، މިފައިސާ ނުލިބުމުން، ދިވެހިރާއްޖޭގައި ދޭންބޭނުންވާ ޚިދުމަތްތައް ފުޅާކުރުމަށް ހުރަސްއެޅޭކަމަށެވެ. އެވާހަކައިގައި ބުރަދަނެއްހުއްޓެވެ. އަދިމިއީ އަޅުގަނޑުމެންގެ ފަރާތުގައިހުރި ބަލިކަމެކެވެ. އެހެންނަމަވެސް މިގޮތުން އެމީހުން ރެކެންއުޅުނަސް އެކަންއެހެންވިޔަކަނުދެމެވެ. ފަހުގެ ބައްދަލުވުމެއްގައި އެއަށްޖަވާބު ދިނުމަށް އަޅުގަނޑުނިންމީމެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_32.png" />

    <p class="caption">ދިރާގުގެ ކުރީގެ ޑިރެކްޓަރުންގެބޯޑު. ކަނާތްފަރާތުގައި، ޢަލީ ޢުމަރު މަނިކު، ޖެހިގެން ރިޟުވާން ޝަރީފު.</p>
  </div>

  <p class="right1"> </p>

  <p class="right">އެޖެންޑާ ކުރެވިފައިވާ އެންމެމުހިންމުކަމަކީ، ދިވެހިސަރުކާރާއި ސީ.އެންޑް ޑަބްލިޔު.އާއިއެކު އޮތްގުޅުން ކުރިއަށްގެންދިއުމަށް ދިވެހިސަރުކާރުން ހުށަހަޅުއްވާފައިވާ ހުށަހެޅުއްވުމެވެ. ރިޟްވާނު ޝަރީފްގެ ހުށަހެޅުއްވުމަށް އަޅުގަނޑު ތަންދިނީމެވެ. ދެގޮތެއް އޭނާހުށަހެޅުއްވިއެވެ. އެދެގޮތުން އަޅުގަނޑުމެން ހޮވަންބޭނުންވަނީ ދެފަރާތުން ގުޅިގެން ކުންފުންޏެއް (ޖޮއިންޓް ވެންޗަރ ކޮމްޕެނީ – ޖޭ.ވީ.ސީ.) އެއް އުފެއްދުމެވެ. ދެދުވަހުގެ މަޝްވަރާތަކަށްފަހުވެސް، ސީ.އެންޑް ޑަބްލިޔު.އިން ޖޭ.ވީ.ސީ. އެއްހެދުމަށް ތިބީ ތައްޔާރަކަށްނޫނެވެ. މިކަންވީ އެމީހުންނަށް އާކަމަކަށެވެ. އެމީހުން އައީ 10 އަހަރުގެ އިތުރުމުއްދަތަކަށް ސޮއިކޮށް، އެމީހުންގެ ފްރެންޗައިސް އަލުން އާކުރުމަށް ތައްޔާރުވެގެންނެވެ.</p>

  <p class="right">ވަކިހިސާބަކުން ވާހަތަކަށް ހުއްޓުންއެރިއެވެ. ސީ.އެންޑް ޑަބްލިޔު.ގެ ފަރާތުން ބުނަމުންދިޔައީ، ޖޭ.ވީ.ސީ.އެއްހެދޭނީ މިހާރުމިއޮތް އެއްބަސްވުމުގެ މުއްދަތުހަމަވުމުން ކަމުގައެވެ. އަޅުގަނޑު މިވާހަކަތައް ކޮންޓްރޯލްކުރުމުގެގޮތުން، މިމަޝްވަރާތައް ހިނގަމުންމިދާ ރޫޙަކީ، ދިވެހިސަރުކާރާއި ސީ.އެންޑް ޑަބްލިޔު.އާ ދެމެދުގައިއޮންނަ ހެޔޮއެދުމާއި ޒަމާންވީގުޅުމުގެ މަތިންކަން ފާހަގަކުރީމެވެ. މިއީ 1976 ވަނައަހަރުއޮތް ޙާލަތެއްނޫނެވެ. މިހާރު ދިވެހިސަރުކާރުގެ ފަރާތުންއޮތީ ބައިވެރިއެއްގެ ގޮތުގައި ހިމެނެން ތައްޔާރަށްކަމަށްވާތީ، ސީ.އެންޑް ޑަބްލިޔު.ގެ ފަރާތުން މިއެދުމަށް ކުޑަކޮށް ދޫދޭންވާނެއެވެ.</p>

  <p class="right">ސީ.އެންޑް ޑަބްލިޔު.ގެ ފަރާތުން ގަދައަޅައި ބުނަމުންގެންދިޔައީ، ކުރިންވެފައިވާ ސަޕްލިމެންޓަރީ އެއްބަސްވުމުގައި ވާގޮތަށް މަޝްވަރާތަކުން ނަތީޖާނުކުންނަށްވާނެކަމަށެވެ. މިއީ އަޅުގަނޑު ފަހަތަށްޖެހެންވީހިސާބެވެ. ސަބަބަކީ ސީ.އެން ޑަބްލިޔު.ގެ ފަރާތުން އެމީހުންގެ މަޤާމާއިމެދު އަލުން ވިސްނައިގެންމެނުވީ، އަޅުގަނޑުމެންނަށް މިކަމުގައި އެއްވެސްތާކަށް ނުދެވޭނެތީއެވެ.</p>

  <p class="right">އަޅުގަނޑު އެބައްދަލުވުމުންނުކުތީއެވެ. ބޭނުމެއްޖެހިއްޖެނަމަ އަޅުގަނޑުގެ ކޮޅުނބުގައިހުންނަގެއިން ގުޅޭނެކަން ރިޟްވާނަށް އެނގިވަޑައިގަންނަވައެވެ. ބައްދަލުވުން އެހާހިސާބުން ނިމުނީއެވެ. ފަހުން ދެވަނަބައްދަލުވުމެއް، ހަމަ ކޮޅުނބުގައި ބޭއްވުނެވެ. އަޅުގަނޑު ހީކުރިފަދައިން، ސީ.އެންޑް ޑަބްލިޔު.އިން ތިބީ ޖޭ.ވީ.ސީ.އެއް ހެދުމުގެ ޚިޔާލާއިމެދު ވާހަކަދެއްކުމަށް ތައްޔާރަށެވެ.</p>

  <p class="right">ހިފެހެއްޓިފައިވާ ފައިސާ ސީ.އެންޑް ޑަބްލިޔު.އަށް ދޫކުރުމާއިމެދު އަޅުގަނޑު މައުމޫނާއި މަޝްވަރާކުރީމެވެ. އަޅުގަނޑު އެމަނިކުފާނުގެއަރިހުގައި ދެންނެވީ ސީ.އެންޑް ޑަބްލިޔު.ގެ ފަރާތުންނަގާ އަގު ބޮޑުކަމުންނާއި، އަދި ޓެލެފޯނުގެ ޚިދްމަތް ބޭނުންކުރާ މިންވަރުގެ ބޮޑުކަމުން، އެކަށީގެންވާވަރެއްގެ ބޮޑު ޓާންއޯވަރއެއްގެ ސަބަބުން، ސީ.އެންޑް ޑަބްލިޔު.އަށް ދޭންޖެހޭ ފައިސާދަނީ އަބަދު އިތުރުވަމުންނެވެ. އެހެންނަމަވެސް އަޅުގަނޑުމެންގެ އަތުގައިހުރި ބޭރުފައިސާ އޮންނަނީ މަދުވެފައެވެ. އަޅުގަނޑަށް ފެނުނީ، އަޅުގަނޑުމެން އެމީހުންނަށް ދޭންޖެހޭކަމަށްބުނާ ފައިސާގެ ތިންބައިކުޅަ އެއްބައިގެ ރިފަންޑެއް، އަޅުގަނޑުމެންނަށް އަނބުރާދިނުމަށް އެމީހުންނަށް އަންގާށެވެ. މިކަމައިގެން ކުރިއަށްދިއުމުގެހުއްދަ މައުމޫން އަޅުގަނޑަށްދެއްވިއެވެ.</p>

  <p class="right">ބައްދަލުވުންތަކުގައި ވަރަށްހަރުކަށިކޮށް ވާހަކަތައްދެކެވުނެވެ. އަޅުގަނޑު ސީ.އެންޑް ޑަބްލިޔު.ގެ މީހުން ގާތުގައިބުނީ، އެމީހުންނަށް 15 މިލިއަން ރުފިޔާ ލިބިފައިވަނީ، ވަރަށް ބޮޑުއަގުތައް ބޭރުކޯލު ކުރުމަށް ނަގާފައިވާތީކަމުގައެވެ. މިހާބޮޑު އަދަދަކަށްވީ ކަސްޓަމަރުން ނުވަތަ ފޯނު ބޭނުންކުރާމީހުންގެއަތުން ވައްކަން ކޮށްފައިވާތީއެވެ.</p>

  <p class="right">އަޅުގަނޑު މިހެންބުނީ ދިވެހިސަރުކާރުގެފަރާތުން ސީ.އެންޑް ޑަބްލިޔު.ގެ ހިންގުމާއިބެހޭގޮތުން އެއްވެސް ސުވާލެއް ކުރައްވާފައިނުވާތީއާއި، އެއްވެސްގޮތަކުން އެމީހުންނާއި ބެހިވަޑަގެންފައިނުވާތީއާއި، އަގުތައް މަތިކަމުންވެސް ޝަކުވާކުރައްވާފައިނުވާތީ، އެމީހުން ހިތުހުރިގޮތަކަށް ކަންތައްތައް ކުރީމައެވެ. ޔަމަން، ޔޫ.އޭ.އީ. އަދި ބަޙްރައިންފަދަ ޤައުމުތަކުގައި އެމީހުންނަށް އުޅެންޖެހުނު އުދަނގޫޙާލަތު އަޅުގަނޑަށްވަނީ އެނގިފައެވެ. ދިވެހިރާއްޖޭގައި މިފަދައެއްވެސްކަމަކާ އެމީހުންނަށް ކުރިމަތިލާކަށްނުޖެހެއެވެ.</p>

  <p class="right">ކަން މިހެންހުރުމާއިއެކު، އަޅުގަނޑު އެމީހުންގާތުގައިބުނީ މަދުވެގެން 5 މިލިއަން ރުފިޔާ އަޅުގަނޑުމެންނަށް އަނބުރާދިނުމަށެވެ. މިގޮތަށް އެމީހުން ކަންކޮށްފިނަމަ، އެއްވެސް އިންޓަރަސްޓެއް ނުހިމަނައި، ބައިބަޔަށް ބަހައިލައިގެން އިންސްޓޯލްމަންޓްގެގޮތުގައި، ވަކި މުއްދަތެއްގެތެރޭގައި 10 މިލިއަން ރުފިޔާ އެމީހުންނަށް ދެއްކުމަށް ހަމަޖައްސާނަން ކަމުގައެވެ.</p>

  <p class="right">ސަރަޙައްދީ ފައިނޭންސް މެނޭޖަރ، ލިންފީލްޑް "ދިޔައީ ބުރައިގެންނެވެ". އޭނާބުނީ އެމީހުންނަކީ ތެދުވެރިބައެއްނޫންކަމަށް، ދޮގުވެރީންކަމަށްބުނެ، އަޅުގަނޑު އެމީހުން ބަދުނާމުކުރަނީކަމުގައެވެ. މީގެއިތުރަށް އޭނާބުނީ އެމީހުންނަކީ އެތައްޤައުމެއްގައި މަސައްކަތްކުރާ އަބުރުވެރި ކުންފުންޏެއްކަމުގައެވެ. ނިމިގެންދިޔައަހަރުގެ އެމީހުންގެހިސާބުތައް ނުވަތަ އެކައުންޓްތައްވަނީ އޯޑިޓްކުރެވިފައިކަމަށާއި، އަދި ފައިސާ އަނބުރާދެވޭނެ އެއްވެސްގޮތެއްނެތްކަމުގައެވެ.</p>

  <p class="right">އެމީހުންނާއިއެކު ވެވިފައިވާ ސަޕްލިމެންޓަރީ އެއްބަސްވުން ނިމެން އަދި ދެއަހަރު ނުވަތަ ތިންއަހަރު އެބައޮތްކަން އަޅުގަނޑު ފާހަގަކޮށްދިނީމެވެ. ކުރިއަށް ލިބޭއެއްޗަކުން މިފައިސާ އެމީހުންނަށް ދެއްކިދާނެއެވެ. އެތާގައި ވަރަށްއަޑުގަދަވެ، އަރާރުންބޮޑުވިއެވެ. ހަމައަކަށްއަޅުވާލެވުނީ ޢަބްދުއްރަޙީމް ހޯލްޑިންގ އަށެވެ.</p>

  <p class="right">އެއްފަރާތަކަށް ބަރުވާގޮތަށް އޮތްކަމަށް އަޅުގަނޑުމެންޤަބޫލުކުރި މިކަން ހަމަޖެއްސުމަށްޓަކައި، ވަރަށްގިނަ ބައްދަލުވުންތައް ބޭއްވުނެވެ. ސީ.އެންޑް ޑަބްލިޔު.ގެ ޓީމާމެދު އިންސާފުވެރިގޮތަކަށް ބުނާނަމަ، ޢަބްދުއްރަޙީމް ހޯލްޑިންގ އިސްވެހުރެގެން ދެކެވުނުވާހަކަތައް، ވަރަށް ފަންނީމާޙައުލެއްގައި، އެއްވެސް ޒާތީކަމެއްގެ ހިޔަނިނޭޅި ކުރިއަށް ގެންދެވުނެވެ.</p>

  <p class="right">އެތައް ބައްދަލުވުމަކަށްފަހު އަޅުގަނޑުމެންނަށް އެއްބަސްވެވުނީ:</p>

  <ul class="calibre6">
    <li class="right2">16 އިންސައްތައިން އަގު ކުޑަކުރުމަށާއި،</li>

    <li class="right2">އައި.ޑީ.ޑީ.އާއި ފެކްސްގެޚިދްމަތް ތަޢާރަފްކުރުމަށާއި،</li>

    <li class="right2">ފިނޭންސް މިނިސްޓްރީގައި ހިފަހައްޓާފައިވާ 15 މިލިއަންރުފިޔާގެތެރެއިން، ދިވެހިސަރުކާރަށް ސީ.އެންޑް ޑަބްލިޔޫ.އިން ރިފަންޑް ކުރަންޖެހޭފައިސާގެގޮތުގައި 5 މިލިއަންރުފިޔާ ކަނޑާލުމާއި، އަދި 10 މިލިއަންރުފިޔާ ސީ.އެންޑް ޑަބްލިޔު.އަށް ބައިބަޔަށް ބަހާލައިގެން ބޭރުފައިސާއިން ދިވެހިސަރުކާރުން ދެއްކުމަށާއި،</li>

    <li class="right2">ދެއަހަރުދުވަހުގެ މުއްދަތަށް ލައިސަންސް އިތުރުކުރުމަށާއި،</li>

    <li class="right2">ދެފަރާތުންގުޅިގެން ޖޮއިންޓް ވެންޗަރ ކުންފުންޏެއް އުފެއްދުމާއިމެދު ވާހަކަދެއްކުމަށެވެ.</li>
  </ul>

  <p class="right1">ދިވެހިސަރުކާރަށް ރަނގަޅު ޙިއްސާއެއް މުވާޞަލާތީދާއިރާއިން ލިބޭނޭގޮތެއްހޯދުމަށް މައުމޫނުވަނީ އަޅުގަނޑުގާތުގައި ވިދާޅުވެފައެވެ. ކުރީގެ އެގްރީމަންޓްގެ މުއްދަތުގައި، ސެޓަލައިޓް ޑިޝް ފިޔަވައި އެހެންހުރިހާ އިންވެސްޓްމަންޓެއް ކޮށްފައިވަނީ ސީ.އެންޑް ޑަބްލިޔު.ގެ ފަރާތުންނެވެ. އަޅުގަނޑުގެ ވިސްނުމަކީ، ދިވެހިސަރުކާރަށް ދިގުމުއްދަތެއްގައި އާމްދަނީލިބުމަށްޓަކައި، ސީ.އެންޑް ޑަބްލިޔު.އާއި ދިވެހިސަރުކާރާއިގުޅިގެން ޖޮއިންޓް ވެންޗަރ ކުންފުންޏެއް ހެދުމަށް އަޅުގަނޑުމެންނަށް އެބަޖެހޭކަން ފާހަގަކުރުމެވެ.</p>

  <p class="right">ވަޞީލަތްތައްމަދުކަމީ އަޅުގަނޑުމެންނަށްދިމާވެފައިވާ އެންމެބޮޑުހުރަހެވެ. އަޅުގަނޑުމެންތިބީ ދެބައިމީހުން އެއްވަރަކަށް (ވަން ޓު ވަން ރޭޝިޔޯ) އިންވެސްޓްކުރެވޭފަދަ ޙާލަތެއްގައެއްނޫނެވެ. އަޅުގަނޑުމެންނަށް ކުރިމަތިވެފައިމިވާ ބޮޑުހުރަސް މިހެންއޮއްވާ، ޖޭ.ވީ.ސީ.އަކީ އަޅުގަނޑުމެން ޙާޞިލްކުރަންޖެހޭ ލަނޑުދަނޑިކަމުގައި ބަލައިގެން، އަޅުގަނޑު މަޝްވަރާތައް ފަށައިގެންފީމެވެ.</p>

  <p class="right">ސީ.އެންޑް ޑަބްލިޔު.ގެ މީހުންތިބީ ހިތްހަމަޖެހިފައެއްނޫނެވެ. އެމީހުންބޭނުންވަނީ ފްރެންޗައިސް/ލައިސަންސްގެދަށުން ހަމައެކަނި ބައިނަލްއަޤްވާމީ މުވާޞަލާތީ ކަންތައްތައްހިންގާށެވެ. އަޅުގަނޑުމެންގެ ޓުއަރިޒަމްގެކަންތައް ކުރިއަރަމުންއަންނަ ނިސްބަތް އެމީހުންދެނެގަނެ، އަދި އެކަމުގެސަބަބުން މުސްތަޤްބަލުގައި ލިބޭނެ އިތުރުއާމްދަނީ ނުވަތަ ވިޔަފާރިއަށް އެމީހުން ވިސްނާފައި (އަޅުގަނޑަށް ޔަގީންވާގޮތުގައި) އެމީހުން ބޭނުންވީ އަޅުގަނޑުމެންނާ ގުޅުންބާއްވާށެވެ.</p>

  <p class="right">ޙިއްސާގެ ރޭޝިއޯއާއިމެދު ވާހަކަދެކެވުނެވެ. ސީ.އެންޑް ޑަބްލިޔު.އިން ބާރުއަޅަމުންދިޔައީ، ޙިއްޞާގެ ބޮޑުބައި އޮންނަންވާނީ އެމީހުންގެއަތުގައި ކަމަށެވެ. އެމީހުން އަޅުގަނޑުމެންނަށް އޮޅުންފިލުވައިދިނީ، އެމީހުންގެއަތުގައި ޙިއްޞާގެ ބޮޑުބައިއޮވެއްޖެނަމަ، ޖޮއިންޓް ވެންޗަރ ކުންފުންޏަކީ ސީ.އެންޑް ޑަބްލިޔު. ގްރޫޕްގެ ކުންފުންޏެއްކަމުގައި ކަނޑައެޅޭނެކަމުގައެވެ. މިހެންމިކަން ކޮށްފިނަމަ، ބައިނަލްއަޤްވާމީ ފައިސާގެމާރުކޭޓުތަކުން މިކުންފުނީގެ ތަރައްޤީއަށް ފައިސާހޯދަން ފަސޭހަވާނެކަމުގައެވެ.</p>

  <p class="right">މުވާޞަލާތީ ޚިދްމަތްތައް ފުޅާކުރުމަށް ވަރަށްގިނަ ފައިސާބޭނުންވާތީއާއި، ފައިސާހޯދުމުގައި އަޅުގަނޑުމެންގެހުރި ނިކަމެތިކަމުން، އެމީހުންގެ ހުށައެޅުމަށް އެއްބަސްވުންނޫންގޮތެއް އަޅުގަނޑުމެންނަކަށްނެތެވެ. މިހެންކަމުން އަޅުގަނޑުމެން އެއްބަސްވީ ސީ.އެންޑް ޑަބްލިޔު.އަށް 60 އިންސައްތަ އަދި ދިވެހިސަރުކާރަށް 40 އިންސައްތަ އޮންނަގޮތަށެވެ. ސީ.އެންޑް ޑަބްލިޔު.އާއިއެކު މިހާރުއޮތް އެއްބަސްވުމުގެ މުއްދަތުހަމަވުމަށްފަހު، އާކުންފުނީގެ ހިންގުން ފަށާނެ ތާރީޚެއް ކަނޑައެޅީމެވެ.</p>

  <p class="right">ޖޭ.ވީ.ސީ.ގެ ތަފާތު ކަންތައްތަކާއިގުޅޭ މަޝްވަރާތައްކުރުމަށް ވަރަށްގިނަ ބައްދަލުވުންތައް ބޭއްވީމެވެ. ޑިރެކްޓަރުންގެ ޢަދަދާއި، ކުންފުނީގެ މެމޮރެންޑަމް އެންޑް އާޓިކްލްސް އޮފް އެސޯސިއޭޝަން (އެމް.އެން.އޭ.) ކަނޑައެޅުންފަދަކަންކަން ކުރުމަށްޓަކައެވެ. ދިވެހިސަރުކާރާއި ސީ.އެންޑް ޑަބްލިޔު.އިން ސޮއިކުރާ އެއްބަސްވުމުގެ ދެލިކޮޕީއެއްހެދުމަށްވަނީ ސީ.އެންޑް ޑަބްލިޔު.ގެ ޤާނޫނީވަކީލުންނާ ޙަވާލުކޮށްފައެވެ. ސީ.އެންޑް ޑަބްލިޔު.ގެ ފަރާތުން އެމީހުންގެކުންފުނީގެ ޤާނޫނީވަކީލުން ބައެއް ބައްދަލުވުންތަކުގައި ބައިވެރިވިއެވެ. ދިވެހިސަރުކާރުގެ ފަރާތުން އަޅުގަނޑު ހަމަޖެއްސީ ކޮޅުނބުގެ އެޗް.އީ.ޕީ.ކުރޭއާއި ދިވެހިރާއްޖޭގެ ޝާހީން ޙަމީދެވެ.</p>

  <p class="right">ދިހަވަރަކަށްފަހަރު، އެކިޤައުމުތަކުގައި ބައްދަލުވުންތައްބާއްވައި، ދެފަރާތަށްމެ ހުރިހާކަމެއް ރަނގަޅަށް ނިމެމުން ދަނިކޮށް، ލަންޑަންގައިހުންނަ ސީ.އެންޑް ޑަބްލިޔު.ގެ މައިއޮފީހުގެ މެނެޖްމަންޓަށް ބަދަލުތަކެއް ގެނެސްފިއެވެ. ސަރަޙައްދީ މެނޭޖަރުންނާއި ކަންކަން ނިންމުމުގެ ދާއިރާގައި މަސައްކަތްކުރާ އެހެނިހެން މެނޭޖަރުންވެސް މިގެނައިބަދަލުތަކުގައި ހިމެނުނެވެ.</p>

  <p class="right">މި ބަދަލުގައި އަޅުގަނޑުމެންނާއިއެކު ހުރިހާބައްދަލުވުމެއްގައި ބައިވެރިވި ޢަބްދުއްރަޙީމް ހޯލްޑިންގ އެކަހެރިކޮށްލައިފިއެވެ. މިކަމުގެނަތީޖާއެއްގެގޮތުން އޭނާ ކުންފުނިން އިސްތިޢުފާދީފިއެވެ. ބަޙްރައިންގައިހުރި މެދުއިރުމައްޗަށް ކަނޑައަޅާފައިވާ ސަރަޙައްދީ މެނޭޖަރ، ޖޯން މަންޑޭ، މީނާގެބަދަލުގައި މަޝްވަރާތަކުގައި ބައިވެރިވާގޮތަށް ހަމަޖެހިއްޖެއެވެ.</p>

  <p class="right">މަޝްވަރާތަކުގެތެރޭގައި އަޅުގަނޑުމެންނަށް ދަސްވެފައިވާ، އަދި އިތުބާރުކުރެވޭޓީމުގެ އެހެންމެންބަރުންނެއް ބަދަލެއްނުވެއެވެ. ހޯލްޑިންގ އާއި ޖެހިގެން އެންމެއިސްކޮށްހުރި ޕީޓަރ ކްލާރކް ޓީމުގައިހުއްޓެވެ. ޖޮއިންޓް ވެންޗަރ ކުންފުނީގެ ޙިއްޞާގެ އެއްބަސްވުމާއި، އެމް.އެން.އޭ.އާއިބެހޭ މަޝްވަރާތަކެއްކުރުމަށްޓަކައި، އަޅުގަނޑުމެންވަނީ 1988 ވަނައަހަރު ސިންގަޕޫރުގައި ބައްދަލުވުމެއް ބޭއްވުމަށްހަމަޖައްސާފައެވެ. ޖޯން މަންޑޭ މިބައްދަލުވުމުގައި ބައިވެރިވިއެވެ. އަޅުގަނޑުމެންވާހަކަތައްފެށިތަނާ، ކުރިން އެއްބަސްވުމަކަށް އައިސްފައިވާ ކަންތައްތަކާއިމެދު މީނާ ސުވާލުކުރަންފަށައިފިއެވެ.</p>

  <p class="right">މިއީ ކަންތައްތަކަށްއައި ވަރަށްއެހެންކަހަލަ ބަދަލެކެވެ. އަޅުގަނޑަށް ހީވާގޮތުގައި، މީނާ މަސައްކަތްކުރަމުން މިގެންދިއައީ މީނާގެ ޑިރެކްޓަރުންނަށް، އޭގެކުރިން މަސައްކަތްތަކުގައި އިސްކޮށްހުރި ޢަބްދުއްރަޙީމް ހޯލްޑިންގ، ސީ.އެންޑް ޑަބްލިޔު.އަށް ފައިދާހުރިގޮތަކަށް އެއްބަސްވުމުގެ ކަންތައްތައް ކުރިއަށްގެންގޮސްފައިނުވާކަން ސާބިތުކޮށްދިނުމަށެވެ. ދެފަރާތުގެ ޤާނޫނީވަކީލުންނާއި އަދި މިބައްދަލުވުމުގައި ކަންކަން ސާފުކޮށްދިނުމަށް ޕީޓަރ ކްލާކް އިންކަމުގައި ވީނަމަވެސް، އެއްވެސްގޮތަކަށް ކުރިއަށްދާނެމަގެއް އަޅުގަނޑުމެންނަކަށް ނުފެނުނެވެ.</p>

  <p class="right">މަޝްވަރާކުރުމާއި މީހުންނާގުޅިގެން ކަންކަންކުރުމުގެ ހުނަރުވެރިކަމެއް މަންޑޭގެކިބަޔަކުނެތެވެ. ވަރަށް އަޑުގަދަކޮށް އޭނާބުނީ، އޭނާގެ އަގުހުރި ވަގުތުތަކުގެތެރެއިން ދެދުވަސް މިބައްދަލުވުމަށް އައުމުގެސަބަބުން ބޭކާރުވީކަމުގައެވެ.</p>

  <p class="right">މިބަސްތައް އިވުމާއިއެކު އަޅުގަނޑަކަށް ދެންމަޑަކުން ނުއިނދެވުނެވެ. މަޑުމައިތިރިކަމާއި ހަރުދަނާކަމާއެކު، އަޅުގަނޑުބުނީ މިބައްދަލުވުންތައް ތިންއަހަރުގެ މުއްދަތަކަށް ކުރިއަށްގެންގޮސްފައިވާކަމަށާއި، އޭނާ ޝަކުވާކުރަމުން އެގެންދާ ދެދުވަހަށްވުރެ ދިގުމުއްދަތެއް އަޅުގަނޑަށް ބޭކާރުވެއްޖެކަމަށެވެ. އަޅުގަނޑުމެންނަށް ކުރިއަށްނުދެވޭނެކަން ވަރަށްސާފުވެއްޖެ ކަމަށެވެ. އަޅުގަނޑު ޤަޞްދުކުރީ މިބައްދަލުވުންތަކުން ވަކިވާށެވެ. ފައިލްތައް ލައްޕާލުމަށްފަހު އަޅުގަނޑު އެތަނުންނުކުމެގެން ދިޔައީއެވެ.</p>

  <p class="right">އެހެންފަހަރުތަކާއިޚިލާފަށް މިފަހަރުމިއީ އަޅުގަނޑުގެ އުކުޅެއްނޫނެވެ. ރިޟުވާން ޝަރީފާއި ޙުސައިން ޝަރީފް ވަރަށްޙައިރާންވެވަޑައިގެން، ކަންބޮޑުވެވަޑައިގެންފިއެވެ. ދެބޭފުޅުންމެ ތެދުވެވަޑައިގެން އަޅުގަނޑުގެފަހަތުން ނިކުމެވަޑައިގެންފިއެވެ. އެދެބޭފުޅުންތިއްބެވީ، ދެން ވެދާނެގޮތަކާއިމެދު ހާސްވެވަޑައިގެންފައެވެ. ދެބޭފުޅުން ހޮޓަލަށް ވަޑައިގަތުމަށާއި، އަޅުގަނޑު ފަހުންއެބޭފުޅުންނާ ހޮޓަލުން ބައްދަލުކުރާނަންކަމުގައި ދެންނެވީމެވެ.</p>

  <p class="right">ހޮޓަލުގެ ތިރިއަށްގޮސް، ކަންތައްތައްވީގޮތާއި އެހެންއެވީ ކީއްވެތޯއާއިމެދު ވިސްނާލުމަށްޓަކައި، އަޅުގަނޑު ހޮޓަލުގެ ފެންޑާގައި ހިނގާލަހިނގާލާ ހުރީމެވެ. އެއަށްފަހު އަޅުގަނޑު ލިފްޓުން މައްޗަށްގޮސް އަޅުގަނޑު ކަންކުރިގޮތާއިމެދު ނުވަތަ އަޅުގަނޑުގެ ޢަމަލާއިމެދު، މިދަންނަވާގޮތުގެމަތީން އެދެބޭފުޅުންނަށް އޮޅުންފިލުވައިދިނީމެވެ. އަޅުގަނޑު ވިސްނިގޮތުގައި ލިޔެކިޔުމުގައި އޮތުމަށްޓަކައި ނުވަތަ އެކަން ފަހުންބަލަންޖެހިއްޖެ ހިނދެއްގައި، މިކަންކަން އޮޅުންފިލާފައި އޮންނަންވާނެއެވެ. އެދެބޭފުޅުންގެ މުސްތަޤްބަލަށްވެސް މިކަންކަން އެނގިވަޑައިގަތުން ބޭނުންތެރިވެދާނެއެވެ.</p>

  <p class="right">އަޅުގަނޑު ދެއްކިވާހަކައިގެ ޚުލާސާއަކީ މިއީއެވެ. "ސީ.އެންޑް ޑަބްލިޔު.ގައި ގެނައި ބަދަލުތަކާއި ޢަބްދުއްރަޙީމް ހޯލްޑިންގގެ އިސްތިއުފާއަކީ ވަރަށްސީރިއަސް ކަމަކަށްވާނެއެވެ. މައިބޯރޑްގައި މިކަމުގެވާހަކަ އޮންނާނީ ދެކެވިފައެވެ. މިބުނީ ދިވެހިރާއްޖޭގައި އޮތް ލައިސަންސް/ފްރެންޗައިސް އާއި އަދި ލިބިފައިވާ މޮނޮޕޮލީ (ހަމައެކަނި އެކުންފުނިން ބޭރުގެމުވާޞަލާތީ ޚިދްމަތްދިނުން) ގެއްލިދާނެކަމާއި، ލިބެމުންއަންނަ ނަލައާމްދަނީގެވާހަކައެވެ. އެމީހުން ބޭނުންވަނީ އެމީހުންގެ ވަފްދުގައި އެންމެއިސްކޮށްހުރިމީހާގެ ބަދަލުގައި، ހަރުކަށި އަދި ތަފާތުއުކުޅުތައް ބޭނުންކުރާނެމީހެކެވެ.</p>

  <p class="right">"މިމީހާ ޖޯން މަންޑޭ އަކީ ގަލްފްގެ އެތެރޭގައްޔާއި އަދި ބޭރުގައި،ގިނައިން ބަޙްރައިންގައި ޢަރަބީންގެއަތުން އެޑްވާންޓޭޖްނަގަމުން އަދި ކުރިހޯދަމުން 12 އަހަރު ހޭދަކޮށްފައިވާމީހެކެވެ. ސީ.އެންޑް ޑަބްލިޔު.އިން ބުނާގޮތުގައި މީނާއަކީ މިކަމަށް އެންމެ ރަނގަޅުމީހާއެވެ. އެހެންކަމަށްވުމާއިއެކު، އޭނާގެ މައްޗަށްތިބި ވެރީންނަށް، ޢަބްދުއްރަޙީމް ހޯލްޑިންގއަށްވުރެ ރަނގަޅަށް ކަންކުރެވިދާނެކަމަށާއި، އަދިކުރާނެކަން ސާބިތުކޮށްދޭން އޭނާބޭނުންވެއެވެ.</p>

  <p class="right">"އޭނާއަށް ނުވިސްނިއޮތް އެއްކަމަކީ ދިވެހިންނަކީ އެއްވެސްއިރަކު ސީދާ ބޭރުގެވެރިކަމެއްގެދަށުގައި އުޅެފައިވާ ބައެއްނޫންކަމެވެ. ދޮންމީހަކަށްވީތީ އިޙްތިރާމްކުރުމަކަށް، ނުވަތަ ކިޔަމަންވުމަކަށް އަޅުގަނޑުމެން ނުދަންނަމުއެވެ. އެއީ ދިވެހިރާއްޖޭގައި އިނގިރޭސީން އުޅެ ނުވަތަ އަޅުގަނޑުމެންގެ މައްޗަށް ވެރިކަންހިންގާފައި ނުވާތީއެވެ. އަޅުގަނޑުމެންނަކީ މިނިވަންބައެކެވެ. އަދި އަޅުގަނޑުމެންގެ މައްޗަށް ވެރިކަންކުރައްވާފައިވަނީ އަޅުގަނޑުމެންގެ ރަސްކަލުންނާއި، ވަޒީރުލް އަޢުޒަމުންނާއި ރައީސުންނެވެ. އެއީ އަޅުގަނޑުމެންފަދަ ދިވެހީންނެވެ.</p>

  <p class="right">"މަޝްވަރާތަކުގައިބައިވެރިވާ ދިވެހިވަފްދުގެ އިސްމީހާގެގޮތުގައި އަޅުގަނޑަށް ޗާންސެއް ނަގަންޖެހުނެވެ. ގަމުން އާރ.އޭ.އެފް.ފޭބުމުގެ ކަންތަކުގައި އަޅުގަނޑު މިގޮތަށްއަމަލުކޮށްފައިވަނީ ރާވައިގެންނެވެ. އަޅުގަނޑުގެ ހިތް ބުނަމުންގެންދިޔައީ، އެމީހާގެ ބުނިއެއްޗެއްގެ އަޑުއިވުމާއިއެކު ކުރީފަހަރު އަޅުގަނޑު ކަންކުރިގޮތް ތަކުރާރުކުރާށެވެ. އެތަނުންނިކުމެގެންދާށެވެ."</p>

  <p class="right">"ކަމުގެ ބޮޑުބައިއޮތީ އެމީހުންނާއި އެކުގައެވެ. މިވާހަކަތައް ކުރިއަށްނުގޮސް ހުއްޓިއްޖެނަމަ، ބޮޑަށް ގެއްލުންވާނީވެސް އެމީހުންނަށެވެ."</p>

  <p class="right">"އެމީހުންނަށްވުރެ ބާރުގަދަވާނީ އަޅުގަނޑުމެންގެއެވެ. އެހެނީ މުވާޞަލާތީ އިންސްޓަލޭޝަންތައްހުރީ އަޅުގަނޑުމެންގެ ބިމުގައެވެ. އަޅުގަނޑަށް އެވަގުތު މަގުދެއްކެވީ ﷲ އެވެ. އަދި އަޅުގަނޑުގެ ޢަމަލުތައް ނުބައިނޫންކަން ޔަޤީނެވެ."</p>

  <p class="right">ބައްދަލުވުމަށް އެނބުރިވަޑައިގަތުމަށް އަޅުގަނޑު އެބޭފުޅުންގެއަރިހުގައި ދެންނެވީމެވެ. ސީ.އެންޑް ޑަބްލިޔު.ގެ ފަރާތުން ސީރިއަސްކަމާއި ހަމަޖެހޭގޮތަކަށް މިކަންނިންމަން ތައްޔާރަށްތިބިނަމަ، އަޅުގަނޑު މޯލްޑިވިޔަން ގަވަރންމަންޓް ޓްރޭޑް ސެންޓަރގައި އުޅޭނެކަމަށާއި، އަންގަވާލެއްވުމުން، ބައިގަޑިއެއްހާއިރުގެތެރޭގައި އަޅުގަނޑަށް އެބައްދަލުވުމަށް އާދެވޭނެކަމުގައި ދެންނެވީމެވެ. ބްރިޓިޝް އެއަރވޭޒްގެ ފްލައިޓް އަކުން ސިންގަޕޫރުން ލަންޑަނަށް އެދުވަހުގެ ހަވީރުގެ ވަގުތެއްގައި އެމީހުން ފުރަންހަމަޖެހިފައިވާކަން އަޅުގަނޑަށް އެނގެއެވެ.</p>

  <p class="right">އަޅުގަނޑު އޮފީހަށްދިޔަތާ 15 ވަރަކަށް މިނިޓްނުވަނީސް ރިޟުވާން ޝަރީފް ފޯނުކުރައްވާފައި، ކުރިން ހިނގައިދިޔަ މަޝްވަރާތަކުގެ ފުރިހަމަ ތަފްޞީލް ޖޯން މަންޑޭއަށް ލިބިފައިނުވާކަމަށް، ޕީޓަރ ކްލާރކް ރިޟުވާން އާއި ބައްދަލުކޮށް އޮޅުންފިލުވައިދިންކަމުގައި ވިދާޅުވިއެވެ. އޭނާއަށް ކުށެއްކުރެވުނުކަމަށާއި، އެކަމަށްޓަކައި އޭނާމަޢާފަށްއެދެން ބޭނުންވާކަމަށް ބުންޏެވެ. ކްލާރކް އަޅުގަނޑު ކިބައިންއެދުނީ، އެނބުރި ބައްދަލުވުމަށްއައިސް މަޝްވަރާތައް ކުރިއަށްގެންދިއުމަށެވެ. އަޅުގަނޑު އެނބުރިއައިސް މަޝްވަރާތައް ކުރިއަށްގެންދިޔައީމެވެ. ދެގަޑިއެއްހާއިރުގެތެރޭގައި އަޅުގަނޑުމެންގެ ފެންވަރުގައި އެއްބަސްވުމަކަށް އާދެވިއްޖެއެވެ. ދިވެހިސަރުކާރުގެ ފައިނަލް ނިންމެވުމުގެމައްޗަށް ކަންކުރިއަށްގެންދާ ގޮތަށެވެ.</p>

  <p class="right">"ދިރާގު"، މިވިޔަފާރިނަންދީފައިވާ ޖޭ.ވީ.ސީ.، ރައީސުލްޖުމްހޫރިއްޔާގެ ޤަރާރަކުން ވުޖޫދަށްއައީ 1988 ވަނައަހަރުގެ އޮކްޓޯބަރމަހުގެ އެއްވަނަދުވަހުއެވެ. އެކުންފުންޏަކީ 51 އިންސައްތަ ސީ.އެންޑް ޑަބްލިޔު، 49 އިންސައްތަ ދިވެހިސަރުކާރު ޙިއްޞާވާ ކުންފުންޏެކެވެ. އެއީ ފައިސާހޯދުމުގެ ފަސޭހަތައް ލިބިގަތުމަށްޓަކައި އަޅުގަނޑުމެން އެއްބަސްވިގޮތެވެ. އަދި މުދާ އަގުކުރުމަށް އަޅުގަނޑުމެން އެއްބަސްވީ، ބައިނަލްއަޤްވާމީގޮތުން ޤަބޫލުކުރާއެކައުންޓަންޓުން (ޕްރައިސް ވޯޓަރހައުސް) ފަދަ ބަޔަކުލައްވާކުރުމަށެވެ. މިހެންހަދާނީ ދިވެހިސަރުކާރާއި ސީ.އެންޑް ޑަބްލިޔު.އިން ސީދާމަޝްވަރާކޮށްގެން އެއްބަސްވުމަކަށް ނާދެވިއްޖެނަމައެވެ. ނިންމާފައިވަނީ، ފޮތުގެއަގާއި ނެޓްއަގު ބެލުމަށްފަހު އެތަނުން ދަށްއަގެއް ކަނޑައެޅުމަށެވެ.</p>

  <p class="right">އާޚިދްމަތްތައް ތައާރަފްކުރުމުން، ފައިސާވަންނާނެގޮތާއި އަދި ފައިދާ(ސީ.އެންޑް ޑަބްލިޔު.ގެ ތަޖްރިބާކާރުން ބަލައިފިނަމަ) ދައްކަނީ އުޖާލާކޮށްއޮތުމުގެބަދަލުގައި ވަރަށްބަނަކޮށް އޮއްވައެވެ. އެމީހުންގެ ކޮންމެ އަހަރީވިޔަފާރީގެ ޕްލޭނެއްގައި ދައްކަނީ ވަރަށްކުޑަ ފައިދާއެއް ވާނެކަމަށެވެ. ނަމަވެސް، އެންމެފަހުގެ ހިސާބުތައް ބެލުމުން ފެންނަން އޮންނަނީ، އެމީހުން އަންދާޒާ ކުރާވަރަށްވުރެ 15 ނުވަތަ 20 އިންސައްތަ މަތީއަދަދެއްގެ ފައިދާވާކަމުގައެވެ.</p>

  <p class="right">މިއީ ދިރާގު އުފެދުނީއްސުރެ ކޮންމެއަހަރަކުވެސް މިކަންވާގޮތެވެ. ދިވެހިރާއްޖެއަކީ ކުޑަޤައުމެއްކަމުގައި ވީނަމަވެސް މިހާރު މިއީ ނާތަހުޒީބު ޤައުމެއްނޫންކަމެއް އެމީހުން ނުދަނެއެވެ. ދިވެހިން ބޭނުންވަނީ އެންމެރަނގަޅު އަދި އެންމެޒަމާނީ ތަކެއްޗެވެ. އެތަކެތި ހޯދުމަށް ފައިސާ ހޭދަކުރާނެއެވެ. ބާކީކޮށްލާފައި ތިބޭކަށް ބޭނުމެއްނުވާނެއެވެ. ހަމައެހެންމެ ބަޔަކު އެމީހުންނަށް ވަގުހެދުމަކަށްވެސް ބޭނުމެއްނުމެވާނެމެއެވެ.</p>

  <p class="right">މަޝްވަރާތަކަށްފަހު ނެޓް އަގާއިމެދު އެއްބަސްވީމެވެ. އެން.އީ.ސީ.ގެ ފަރާތުން ޑިޝް އަގުކުރީ، ބާކީ ހުރިއަގު 10 އިންސައްތަ ކަމުގައެވެ. ބާވެފައިހުރި ޓެލެފޯނާއި ޓެލެކްސް އާއި ވީ.އެޗް.އެފް.ސެޓްތައް އަޅުގަނޑުމެން ޤަބޫލެއްނުކުރަމެވެ. ސީ.އެންޑް ޑަބްލިޔު.ގެ ޙިއްޞާ މާބޮޑެވެ. އެއީ ފްރެންޗައިޒް އެއްބަސްވުމުގައި ސޮއިކުރުމުން ފެށިގެން އިންވެސްޓްކުރަމުން ގެންދިޔައީ އެފަރާތުން ކަމުގައިވާތީއެވެ. ދިވެހިސަރުކާރުގެ ފަރާތުން ލައްވާފައިވާ (ފޯނު ނަރު) ކޭބަލްވިއުގަ އެއީ ދިވެހިސަރުކާރުގެ މުދާކަމުގައިބަލައި އަގުކުރެވުނެވެ.</p>

  <p class="right">އެންމެފަހުކަމަކަށް މަޝްވަރާކުރެވުނީ ހެޔޮއެދުމުގެ ކަންތައްތަކާމެދުއެވެ. ސީ.އެންޑް ޑަބްލިޔު.އިން ހީކުރި ގޮތުގައި، އަޅުގަނޑުމެންވަނީ މިކަމަށް ދަރާފައެވެ. އަޅުގަނޑުބުނީ ސީ.އެންޑް ޑަބްލިޔު.އިން ދިވެހިރާއްޖޭގެ ބޭރުގެމުވާޞަލާތީ ޚިދުމަތްދިނުމަށް ހަމަޖެހުނީ، ކޮންޓްރެކްޓަރުންގެ ގޮތުގައިކަމަށެވެ. އެކަމުގެ މިލްކުވެރީންގެ ގޮތަކުނޫނެވެ. އެހެންކަމުން، އެއްވެސް ގުޑްވިލްއެއް އޮތްނަމަ އޮންނަންޖެހޭނީ ދިވެހިސަރުކާރަށެވެ. އެމީހުންނަކަށްނޫނެވެ. އެމީހުން މިކަމާ ވަރަށްދެކޮޅުހަދައި ޒުވާބުކުރިއެވެ. އެހެންނަމަވެސް އެންމެފަހުން އެމީހުން ދޫކޮށްލީއެވެ.</p>

  <p class="right">މިދުވަސްކޮޅުގެތެރޭގައި ޖަޕާނުސަރުކާރުގެ ފަރާތުން މާލޭގެބިމުގައި ނަރުވަޅުލުމުގެ ވިއުގައެއް ޤާއިމުކުރުމަށް އެހީދިނެވެ. އަދިމިއާއިއެކު، އަރިއަތޮޅުގައި އަލަށްހެދުނު ޓުއަރިސްޓް ޒޯނުގައި އެޗް.އެފް.ލިންކެއް ހެދުމަށްވެސް އެހީދިނެވެ. މީގައި ސްވިޗިންގ ސާމާނުވެސް ހިމެނުނެވެ. ޚިޔާލުކުރެވިފައިވަނީ ޓެލެކޮމިއުނިކޭޝަން ޑިޕާރޓްމެންޓްގެ ފަރާތުން ޤައުމީމުވާޞަލާތީވިއުގަ ހިންގައި، އަދި ދިރާގުގެ ފަރާތުން ބައިނަލްއަޤްވާމީ މުވާޞަލާތީ ކަންތައްތައް ހިންގުމަށެވެ. އެން.އީ.ސީ.ގެ އިންވޮއިސްތަކުން ދައްކާގޮތުގައި، ޖަޕާނުސަރުކާރުން ދިންއެހީގެ ޖުމްލައަކީ ގާތްގަނޑަކަށް 7.5 މިލިއަން އެމެރިކާ ޑޮލަރެވެ.</p>

  <p class="right">އަޅުގަނޑަށް ފެނުނުގޮތުގައި، ދިވެހިރާއްޖެކަހަލަ ކުޑަކުޑަތަނެއްގައި މިނިވަން ދެމުވާޞަލާތީކުންފުނި ހިންގުމަކީ އެދެވޭނަތީޖާއެއް ނުކުންނާނެކަމެއްނޫނެވެ. ދިވެހިސަރުކާރުގެ ފަރާތުން ދިރާގުގެ މައިޙިއްޞާ (އެސެޓް)އެއް އޮންނަގޮތަށް ތަނުގެ އެސެޓް ބައްލަވައިގަތުމަކީ ހަމަޖެހޭގޮތެވެ. އަޅުގަނޑުމެންގެ އަތުގައި 49 އިންސައްތަ ގަތުމަށްބޭނުންވާ ފައިސާވެސް މިއުޅެނީނެތިގެންނެވެ.</p>

  <p class="right">މިގޮތުގެމަތިން ވިސްނައި، ރިޟުވާން ޝަރީފާއި މަޝްވަރާކުރުމަށް ފަހު، އަޅުގަނޑު ވަރަށްދިގު ޓެލެކްސްއެއް މައުމޫނުގެ އަރިހަށްފޮނުވީމެވެ. އެކަމުގައި އަޅުގަނޑުގެ ވިސްނުންހުރިގޮތް ބަޔާންކޮށޮ، ޖަޕާނު ސަރުކާރުގެއެހީއެއީ ދިވެހިސަރުކާރުގެފަރާތުން ދިރާގަށްދައްކާ ރައުސުލްމާލުކަމުގައި ހަމަޖެއްސުމުގެހުއްދަ ދެއްވުމަށެވެ. މިގޮތަށް ހަމަޖެއްސުމުން، ދިވެހިސަރުކާރުން ދިރާގުގެ 55 އިންސައްތައާ އެއްވަރުގެ ފައިސާދެއްކުނީއެވެ. އަދި ނަތީޖާއެއްގެގޮތުން ކުންފުނީގެ 55 އިންސައްތަ ބާރުއޮންނާނީ އަޅުގަނޑުމެންގެ އަތުގައެވެ. މައުމޫން މިހުއްދަދެއްވައި، އަދި މިގޮތުގެމަތީން ކުރިއަށްގޮސް އަޅުގަނޑުމެންނަކީ ދިރާގުގެ މައިޙިއްސާދާރުންކަމުގައި ހަމަޖެހުނީއެވެ.</p>

  <p class="right">ޖަޕާނުސަރުކާރުގެފަރާތުން ދިވެހިސަރުކާރަށްދިން ހިލޭއެހީ، މިގޮތުގެމަތީން ޖޮއިންޓް ވެންޗަރ ކުންފުންޏެއްގައި ބޭނުންކުރުމުން ވަރަށްގިނަ ސުވާލުތައްކުރިއެވެ. ދިވެހި ޚާރީޖިވަޒީރު ފަތްޙުﷲ ޖަމީލަށް ޖަޕާނުސަރުކާރާއި ވާހަކަފުޅު ދައްކަވައި މިކަމަކީ ޤައުމަށް އެންމެފައިދާހުރިގޮތްކަމުގައި ޔަގީންކޮށްދެއްވުނެވެ. ކަންވީވެސް ހަމަމިހެންނެވެ.</p>

  <p class="right">1991 ވަނައަހަރުގައި ދިވެހިރާއްޖެ ވެފައިވަނީ މުޅިދެކުނު އޭޝިޔާ ސަރަހައްދުގައި އެންމެކުރިއަރާފައިވާ މުވާޞަލާތީވިއުގަ އޮތްޤައުމުކަމުގައެވެ. ހީކުރެވުނުވަރަށްވުރެ މާރަނގަޅު ޚިދުމަތްތަކެއް ފޯރުކުރެވެމުންދިޔައެވެ. 2000 ވަނައަހަރު އައިއިރު، ދިވެހިރާއްޖޭގައި މީހުންއުޅޭ ކޮންމެރަށެއްގައި ޓެލެފޯނުގެގުޅުންވަނީ ޤާއިމްކުރެވި، އަދި ޢާއްމުފޯނުފޮށި ވެސް ބެހެއްޓިފައެވެ. މިކަމުގެސަބަބުން ވިޔަފާރިއާއި ޓުއަރިޒަމްގެ ތަރައްޤީ އިންތިހާއަށް ކުރިއަރައިގެންދިޔައެވެ.</p>

  <p class="right">1988 ވަނައަހަރުގެ ނޮވެމްބަރުމަހު، ދިރާގުއުފެދުނުތާ މަހެއްހާދުވަސްވީތަނާ، ޓެލެފޯނުގެޚިދުމަތަށް ވަރަށްބޮޑުއިމްތިޙާނަކާއި ކުރިމަތިވިއެވެ. މާލެއަށް ހަތިޔާރާއިއެކުއަރައި ކުލީސިފައިންތަކެއް ޙަމަލާދިނުމެވެ. އެއީ ޢަބްދުﷲ ލުތުފީ ކިޔާ ދިވެހިބާޣީއަކު ތަމަޅަހަނގުރާމަވެރީން ކުއްޔަށްގެނެސްގެން ދިންޙަމަލާއެކެވެ. އެމީހުންގެ އަމާޒަކީ ރައީސުލްޖުމްހޫރިއްޔާއެވެ.</p>

  <p class="right">ނަސީބަކުން ރައީސުލްޖުމްހޫރިއްޖާގެ ރަސްމީގެކޮޅު ކައިރީގައިހުރި ގެއެއްގައި ރައީސް ޙިމާޔަތްހޯއްދެވިއެވެ. އަދި އަރައިގަތް ތަމަޅައިންނަށް ރައީސް މާލޭގައި ނެތްކަމަށް ޤަބޫލުކުރެވުނެވެ. އެހެންނަމަވެސް، ވެރިރަށަށް މިދިން ހަމަލާގައި ބައެއްމީހުންގެގަޔަށް ބަޑިޖަހާ މަރާލިއެވެ. އަދި ރަޙީނުންގެގޮތުގައި އެތައްބައެއް ހިފެހެއްޓިއެވެ.</p>

  <p class="right">މައުމޫނު ފަހުންވިދާޅުވީ "ޓެލެފޯނުވީ އަހަރެންގެ ހަތިޔާރަށެވެ." އެމަނިކުފާނަށް އައި.ޑީ.ޑީ. ލައިނެއްގެ ޚިދުމަތް ލިބިވަޑައިގެންފައިވުމާއި ގުޅިގެން، އިންޑިޔާއަށާއި އެހެންޤައުމުތަކުގެއެހީއަށް އެދިވަޑައިގަތެވެ. މިގޮތުން ގުޅުމުގެ ސަބަބުން، އިންޑިޔާސިފައިންގެ އެހީއާއިއެކު ޙަމަލާއިން ދިފާއުވެވަޑައިގެންނެވުނެވެ.</p>

  <p class="right">އަޅުގަނޑު މިކަމާއިމެދު ވަރަށްބޮޑަށް ސިހި، ކަންބޮޑުވިއެވެ. މިއީ 1980 ވަނައަހަރު ގެންނަންއުޅުނު ބަޣާވާތެކޭ އެއްފަދައިން ނުބައިމައުލޫމާތު ދިނުމުގެނަތީޖާއެވެ. އަރައިގަތް ހަނގުރާމަވެރި ކުލީސިފައިންގެގާތުގައި ބުނެފައިވަނީ، އެމީހުންނަށް ވަރަށްއާންމުންގެ ތަރުޙީބު އޮންނާނެކަމަށެވެ. ކަން މިގޮތަށްނުވުމުން އެމީހުންގެ ހިތްވަރުއެލުނެވެ. ތަރުޙީބު އޮތީ ހަމައެކަނި މައުމޫނަށެވެ.</p>

  <p class="right">މިހާދިސާ ނިމުނުފަހުން ކަންތައްތައްބަލައި ދިރާސާކުރެވުނުއިރު، މާލެ ސަލާމަތްވުމުގެ އެހާބޮޑުދައުރެއް ޓެލެފޯނުގެޚިދުމަތުގެފަރާތުން އަދާކޮށްފައިވާތީ އަޅުގަނޑު ފަޚުރުވެރިވަމެވެ. މިފަދަ ފުރިހަމަގޮތަކަށް މިކަން ރޭވިފައިނެތްނަމަ ޙަމަލާތަކުގެ ސަބަބުން ޓެލެފޯނުގެޚިދުމަތް ހުއްޓުމަކަށްއައީހެވެ. ނަމަވެސް، ޓެލެފޯނު އެކްސްޗޭންޖާއި ބައިނަލްއަޤްވާމީމުވާޞަލާތީ ނިޒާމަށް، މިމުޅިޙާދިސާގައި ކަމެއްދިމާނުވެ، ފުރިހަމައަށް މަސައްކަތްކުރިއެވެ. މިކަމުންދޭހަކޮށްދިނީ އަޅުގަނޑުމެން ޤާއިމްކޮށްފައިވާ ނިޒާމުގައިހުރި ޔަޤީންކަމާއި ފެންވަރެވެ.</p>

  <p class="right">އަޅުގަނޑުމެންހުށަހެޅި ދިވެހިރާއްޖޭގައި ޒަމާނީމުވާޞަލާތީނިޒާމެއް ޤާއިމްކޮށް އައި.ޑީ.ޑީ.ގެ ޚިދުމަތްދިނުމުގެ އެއްބަސްވުމުގެ ނަތީޖާއެއްގެގޮތުން، އެތައް ދިވެހީންނެއްގެ ފުރާނަ ސަލާމަތްވެ، ބޭރުގެ ޢުދްވާނުންގެއަތްދަށުން ދިވެހިރާއްޖެ ސަލާމަތްވުމުގައި ބައިވެރިވެވުނު މިންވަރާއިދޭތެރޭ ސީ.އެންޑް ޑަބްލިޔު.ގެ މީހުން ވިސްނާބާވައޭ އަޅުގަނޑުގެ ހިތަށްއަރައެވެ.</p>
</body>
</html>
