<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_59"></h1>

  <p class="right1">މިދުވަސްވަރުގެތެރޭގައި ދިވެހިޖައްވަށް ވެރިވެފައިވާ ނުތަނަވަސްކަމުގެވާހަކަ ކުރިން ކޮންމެވެސްވަރަކަށް ދަންނަވައިފީމެވެ. ނާޞިރު، އަޙްމަދު ޒަކީ މަޤާމުން ދުރުކުރައްވައި ރާއްޖެތެރޭގެރަށަކަށް ފޮނުވާލެއްވިއެވެ. އެމަނިކުފާނު މިނިވަންވީ މައުމޫން ޢަބްދުލް ޤައްޔޫމް ރައީސްކަމުގެ މަޤާމަށް އިސްވެވަޑައިގަތުމާއި ގުޅިގެންނެވެ. އެއަށްފަހު، އެމަނިކުފާނު އ.ދ.ގައިހުންނަވާ ދިވެހިރާއްޖޭގެ ދާއިމީވަކީލުކަމަށް ޢައްޔަންކުރެވުނެވެ.</p>

  <p class="right">ނާޞިރަކީ ވަރަށްމަދުފަހަރެއްގައިމެނުވީ ޢާއްމުންގެތެރެއަށް ނިކުމެވަޑައިގެން އުޅުއްވިބޭފުޅެއްނޫނެވެ. މިނިވަންދުވަސް ނުވަތަ ޖުމްހޫރީދުވަސްފަދަ ޚާއްޞަ މުނާސަބާތަކުގައިވެސްމެއެވެ. ގިނަދިވެހީންނަށް، މާލޭގައި ދިރިއުޅޭމީހުންނަށްވެސް އެމަނިކުފާނުގެ ސިފަފުޅެއްވެސްނޭނގެއެވެ. އަޅުގަނޑަށް އެކަންއެނގެއެވެ. ނަމަވެސް، 1976 ގެފަހުން އަޅުގަނޑާއި ގުޅުންއޮންނަނީ ފޯނުގެ ޒަރީޢާއިންނެވެ. އެއީ އަޅުގަނޑުއުޅެނީ ސިންގަޕޫރުގައިކަމަށްވެފައި، އަދި ދިވެހިރާއްޖެއަށް އެނބުރިދިއުމުގެ ޝައުޤުވެރިކަންނެތީމައެވެ. އަޅުގަނޑު އެންމެފަހުން މާލެދިޔަދަތުރުގައި، އަޅުގަނޑު ފުރިބޯޓު އެއަރޕޯރޓުން ނައްޓާލިތާ ކުޑަހިނދުކޮޅެއްގެތެރޭގައި އަޅުގަނޑު ހައްޔަރުކުރުމަށް ފުލުހުންދިޔަވާހަކައެއްވެސް އެހީމެވެ.</p>

  <p class="right">އެދުވަސްވަރަކީ މިފަދައަޑެއްގެ ނުވަތަ ވާހަކައެއްގެ ޙަޤީޤަތްބެލުމަށް އުނދަގޫދުވަސްވަރެކެވެ. އަދި އަޅުގަނޑު އެނބުރި ރާއްޖެގޮސް މިކަންބަލަންއުޅުމުގެ ނުރައްކަލާ ކުރިމަތިލާކަށް ބޭނުމެއްނޫނެވެ. އެއީ މާލެދާތަނާ ހައްޔަރުކޮށް ދުރުރަށަކަށް ފޮނުވާލެވެންނޭދޭތީއެވެ. ވަޒީރުލްއަޢުޒަމް އަޙްމަދު ޒަކީ ގިނަގުނަ އަހަރުތަކެއްގައި ވަފާތެރި ޚިދުމަތްތަކެއް ކޮށްދެއްވުމުންވެސް ދިމާވިގޮތްވާން ބޭނުންނުވާތީއެވެ.</p>

  <p class="right">އަޅުގަނޑު ސިންގަޕޫރުގައި އަދާކުރަމުންދިޔަވާޖިބުތައް ޢާންމުކޮށް އަދާކުރަމުންގެންދިޔަގޮތަށް ކުރަމުންގެންދިޔައީމެވެ. ނާޞިރު އަޅުގަނޑާދޭތެރޭ ހިތްޕުޅުހަމަނުޖެހިފައި ނުވަތަ ހިތްޕުޅުހަމަޖެހިފައި ހުންނެވިކަމުގައިވީނަމަވެހެވެ. ކުރައްވާ އަމުރާއެއްގޮތަށް ކަންތައްކުރާ މީހަކަށް ޝުކުރުއަދާކުރެއްވުން ނުވަތަ ތަޢުރީފްކުރެއްވުން އެއީ އެމަނިކުފާނުގެ ޠަބީޢަތުގައިވާ ކަމެއްނޫނެވެ. މިފަދަބަހެއް އެމަނިކުފާނުގެ ފަރާތްޕުޅުން ލިބޭނެކަމަކަށް އަޅުގަނޑެއްނުހިތަމެވެ. ކަން މިހެންހުރުމާއިއެކު، 1978 ވަނައަހަރުގެ އެޕްރީލްމަހުގެ ދުވަހެއްގެ މެންދުރުފަހުގެ ވަގުތެއްގައި، ސީދާ ނާސިރު އަޅުގަނޑަށް ފޯނުންގުޅުއްވުންވީ ވަރަށްޙައިރާންވިކަމަކަށެވެ. ވަރަށްކުރުކޮށް ވިދާޅުވީ، ތާއިލަންޑުން ރާއްޖެއަށްއައިސްއުޅޭ މަސްވެރިކަންކުރާ އުޅަނދުތަކެއްގައި ކޮލެރާއުޅުމާއެކު، ރާއްޖޭގައި ކޮލެރާފެތުރެން ފަށައިފިކަމަށެވެ.</p>

  <p class="right">ދިވެހިސަރުކާރުގެފަރާތުން ދުނިޔޭގެ ޞިއްޙަތާބެހޭ ޖަމްޢިއްޔާ (ޑަބްލިޔު.އެޗް.އޯ.) އަށް މިކަންއަންގަވައި އެހީއަށްވަނީ އެދިވަޑައިގެންފައެވެ. މިއިން ކަމެއްކުރުމުގައި ވަރަށްގިނަ އިދާރީ ހުރަސްތަކެއްދިމާވެއެވެ. އަޅުގަނޑަށް ނާޞިރުގެ ފަރާތްޕުޅުން ޚަބަރުލިބުނުގޮތުގައި، ޙާލަތު ވަރަށްނުރައްކާވެ، ވަރަށް ގިނަމީހުން ބަލިވެ، ދެމީހުން މަރުވެއްޖެއެވެ. އެމަނިކުފާނު މިކަންދެކެވަޑައިގަތީ ޤައުމުއޮތީ ކުއްލިނުރައްކާތެރި ޙާލަތަކާ ކުރިމަތިވެފައިކަމަށެއެވެ. އަދި ޚުދުއެމަނިކުފާނު މިކަމުގެކަންތައްތަކުގައި ކޮމާންޑްނަންގަވައިފިއެވެ. މިކަމުގައި އަޅުގަނޑުގެ އެހީތެރިކަން ލިބިދާނެތޯ އެއްސެވިއެވެ.</p>

  <p class="right">އަޅުގަނޑު ދިވެހިރާއްޖެއަށްނުދާތާ ދެއަހަރުދުވަސްވެފައިވީނަމަވެސް، އަޅުގަނޑު ވަގުތުންދެންނެވީ، އަޅުގަނޑަށް ކޮށްދެވުނު ހުރިހާކަމެއް، ކޮލެރާގެ މިނުރައްކާތެރިވަބާ ރާއްޖެއިން ފުހެލުމަށްޓަކައި ކޮށްދޭނަންކަމަށެވެ. މިކަން މިހެންދިމާވީ، އެމަނިކުފާނުގެ ވަޒީރުއްޞިއްޙާއާއި ޑަބްލިޔު.އެޗް.އޯ.ގެ ފަރާތުން ފިޔަވަޅުއެޅުއްވުން ލަސްވެގެންކަމަށް އެމަނިކުފާނު ދެކެވަޑައިގަތެވެ. ބޭނުންފުޅުވާ ކަންކަމުގެ ތަފްޞީލު ފޮނުއްވުމަށް އަޅުގަނޑު ދެންނެވީމެވެ.</p>

  <p class="right">ވިދިގެންއައި ތިންގަޑިއިރުގެތެރޭގައި އަޅުގަނޑަށް ތިންޞަފްޙާގެ ޓެލެކްސްލިބުނެވެ. އެއީ ކޮލެރާގެ ވަބާއަށް ފަރުވާކުރުމަށް ބޭނުންވާ ތަފާތު ބޭސްތަކުގެ ތަފްޞީލުތަކެވެ. ގިނަބޭސްތައް ހަދާފައިހުރީ އިންޑިޔާގައިކަމުން، އޭގައިހުރީ އިންޑިޔާ ނަންތަކެވެ. އަޅުގަނޑު ވަގުތުން ހަމަޖެއްސީ، އެމް.އެސް.އެލް.ބުންބާގެ، ޕޯރޓް ކެޕްޓަންއެއް ކަލްކަތާއަށްގޮސް، ބޭސްތައްގަންނާށެވެ. އަދި މާލެއަށް ކޮޅުނބުމަގުން އެތަކެތި ފޮނުވާށެވެ.</p>

  <p class="right">ދެންހުރި ބޭސްތައް، ވަރަށްގިނަޢަދަދެއްގެ ބޮޑެތި ކޮލެރާވެކްސީން އިންޖެކްޝަން ފުޅިތަކާއިއެކު، އަޅުގަނޑާއިގުޅުންހުރި ތައިލޭންޑް، މެލޭޝިޔާ އަދި ސިންގަޕޫރުގެ ފަރާތްތަކުންހޯދުނެވެ. ﷲ އިރާދަކުރެއްވީތީ، މިހުރިހާބޭހެއް އެއްދުވަހުގެތެރޭގައި އެއްކުރުމުގެ ނަސީބު އަޅުގަނޑަށްދެއްވިއެވެ.</p>

  <p class="right">އަޅުގަނޑު ދެންހަމަޖެއްސީ، ސިންގަޕޫރުއޮފީހުގެ އަޅުގަނޑުގެ މުވައްޒަފެއްކަމުގައިވާ ސޮލޮމަން، ވިހިޕެކޭޖްގައި ބޭސްހިފައިގެން އެދުވަހުހަވީރުއޮތް ސްވިސްއެއަރ ފްލައިޓުން، ސިންގަޕޫރުން ކޮޅުނބަށްދާށެވެ. ކޮޅުނބުގައި ޓްރާންސިޓް ކުރުމަށްފަހު، އަނެއްދުވަހު ޚުދުއޭނާ،އެ ވިހިޕެކޭޖްބޭސް މާލެއަށްރައްދުކޮށްދިނެވެ. އަޅުގަނޑުމެން އިންޑިޔާއިންހޯދި ބޭސްތަކާއި، 15 ފީފާގެ ކެލްސިއަމް ހައިޕޯކްލޯރައިޓް (ކްލޯރީން ކުނޑި) އެއިރު އަޅުގަނޑުމެންގެބޯޓެއްގައި ސޫތުކުޅިން އަޅުގަނޑުމެންގެ ބޯޓަކުން ފުރުވާލައިފިއެވެ.</p>

  <p class="right">ތިންދުވަހުގެތެރޭގައި އަޅުގަނޑަށް ހުރިހާބޭހެއްހޯދައި މާލެއަށްފޮނުވާލެވުނެވެ. ކޮލެރާއާއިބެހޭ ހުރިހާކަމެއް ހިންގެވީ ޚުދުނާޞިރެވެ. އަދި ވަރަށްއަވަހަށް ﷲ ގެ އިރާދަފުޅާއިއެކު ކޮލެރާގެވަބާ ޤައުމުން ފިލައިފިއެވެ. މިރޯގާގައި ގިނަބަޔަކު މަރުވިކަމުގައިވީނަމަވެސް، ނާޞިރުގެ އަވަސް ވިސްނުންފުޅާއި ޢަމަލުކުރެއްވިގޮތުގެ ސަބަބުން، އެތައްހާސް ބައެއް ސަލާމަތްކުރެވުނުކަމާމެދަކު ޝައްކެއްނެތެވެ. މިއީ އަޅުގަނޑަށް ގިނަފިލާވަޅުތަކެއްލިބުނު ވަރަށްވަރުގަދަ ތަޖްރިބާއެކެވެ. ޚާއްޞަކޮށް ކުއްލިނުރައްކާތެރި ކާރިސާއަކާއި ކުރިމަތިވެއްޖެނަމަ، އެކަމާމެދު ވީއެންމެއަވަސްފިޔަވަޅު އެޅުމުގައެވެ.</p>

  <p class="right">އަޅުގަނޑު ރަސްމީގޮތުން ސަރުކާރުގެވަޒީފާއަކަށް ވަދެފައިވަނީ، 1958 ވަނައަހަރުކަމުގައިވާތީ، ސަރުކާރަށް 20 އަހަރު ޚިދްމަތްކޮށްދެވިފައި، 1978 ވަނައަހަރުގެ ޖުލައިމަހު އަޅުގަނޑަށް ޕެންޝަންލިބޭނެއެވެ. އަޅުގަނޑުހުރީ އޭގެކުރިންވެސް އިސްތިއުފާދޭށެވެ. ނުރަސްމީގޮތުން ނާޞިރުގެ ސެކްރެޓަރީ ޒާހިރާއި މިވާހަކަވާނީ ދައްކާފައެވެ. އޭނާވިދާޅުވީ، ޕެންޝަންލިބުމުގެކުރިން ސަރުކާރުން ވަކިވާނަމަޖެހޭނީ "ސަރުކާރުން ކެނޑޭށެވެ".</p>

  <p class="right">މިފަދައިންވަކިވުން އެއީ، ވުމަށްވުރެ ނުވުން ގާތްކަމެކެވެ. އަދި ވަރަށްގިނަ ހިތްހަމަނުޖެހުންތަކެއް އުފެދޭނެ ކަމެއްވެސްމެއެވެ. އަނެއްކޮޅުން ޕެންޝަންލިބެންއޮތްރޭގެ މެންދަމުގައި، އޮޓޮމެޓިކުން ވަޒީފާއިން ކެނޑޭނެއެވެ. އަޅުގަނޑު ސަރުކާރުގެވަޒީފާގައި ކުރިއަށްދާން ބޭނުންނަމަ އަލުން ވަޒީފާއަށްއެދުމުން އަލުން ވަޒީފާލިބޭނެއެވެ. އަޅުގަނޑަށް ފެނުނީ، ފަސޭހަވާނީ އަޅުގަނޑު އާދައިގެމަތީން ވަޒީފާގެކަންތައްތައް އަދާކުރަމުންގޮސް، 13 ޖުލައި 1978 އަންނަންދެން މަޑުންހުރެ، އެއްވެސް މައްސަލައެއްނުޖެހި ވަޒީފާއިންއިސްތިއުފާދިނުމެވެ.</p>

  <p class="right">13 ޖުލައި 1978 ގައި އާދައިގެމަތިން ސިންގަޕޫރުގައި އަޅުގަނޑު އޮފީހަށްދިޔައީ، މިދުވަހަކީ ސަރުކާރުގެޚާދިމެއްގެގޮތުގައި އަޅުގަނޑު މަސައްކަތްކުރާނެ އެންމެފަހުދުވަސްކަމުގައި ހިތައެވެ. އެދުވަހަކީ ވަރަށް ހަލަބޮލިކަންކުޑަ، މަޑުމައިތިރި ދުވަހެކެވެ. އަދި މަސައްކަތްނިންމާފައި އަޅުގަނޑު ހަވީރު ގެއަށްދިޔައީ، އަޅުގަނޑުގެ ސަރުކާރަށްޚިދްމަތްކޮށްދިނުމުގެދުވަސްތައް ނިމުނީކަމުގެ ހިތްހަމަޖެހުމާއެކުއެވެ. އެރޭގެ ނުވައެއްޖެހިއިރުއައީ ނާޞިރުގެ ފޯނުކޯލެކެވެ. އަޅުގަނޑު ސިއްސުވާލި ފޯންކޯލެކެވެ.</p>

  <p class="right">އަޅުގަނޑު ޙައިރާންވީތީ އެމަނިކުފާނު ހިނިފުޅުވެޑުވިއެވެ. އަދި އެރޭގެ މެންދަމުންފެށިގެން އަޅުގަނޑަށް ޕެންޝަން ލިބޭނެކަމަށްވިދާޅުވިއެވެ. އަޅުގަނޑު ޖަވާބުދިނީ އަޅުގަނޑަށް އެކަންއެނގޭކަމަށާއި، އަދި ދިވެހިސަރުކާރަށް 20 އަހަރުގެޚިދުމަތް ކޮށްދިނުމަށްފަހު އަޅުގަނޑު ރާވާފައިވަނީ، ސަރުކާރުން ވަކިވުމަށްކަމަށެވެ. ނާޞިރުގެ ވާހަކަފުޅުދެއްކެވުމުގެރާގު އެހިސާބުން ބަދަލުވެއްޖެއެވެ. އަދި އެމަނިކުފާނުގެ އަމިއްލަ، ޒާތީ އެދުންފުޅެއްގެވާހަކަ އަޅުގަނޑުގާތުގައި ވިދާޅުވަންވެފައި އެބައޮތްކަމަށް ވިދާޅުވިއެވެ.</p>

  <p class="right">އަޅުގަނޑު ކޮށްދޭންވީކީއްތޯ ދަންނަވާލީމެވެ. އެމަނިކުފާނު ދެންވިދާޅުވީ، އަޅުގަނޑުހުރި ސަރުކާރުގެމަޤާމުގައި ނާޞިރުގެ ރައީސްކަމުގެދައުރު ނޮވެމްބަރ 1978 ގައި ނިމެންދެން މަޑުކޮށްދިނުމަށެވެ. އެމަނިކުފާނު އެދިވަޑައިގަތީ، އާސަރުކާރުން ދައުލަތުގެކަންތައްތަކުގައި ހަމަޖެހެންދެން އަޅުގަނޑު މަޑުކޮށްލައިދިނުމަށެވެ.</p>

  <p class="right">އަޅުގަނޑު މިފަދަކަމެއްގެ ޔަޤީންކަންއެރުވުމަށް ކުޑަކޮށްފަސްޖެހުނީމެވެ. އަޅުގަނޑު ނާޞިރުދަންނަ އެތަކެއްއަހަރުތަކަށް ވިސްނާލާފައި، އެމަނިކުފާނުގެ އަރިހުގައި އަޅުގަނޑަށް ދެންނެވުނީ، "އަޅުގަނޑުގެގާތުން އެއްވެސްކަމަކަށް މަނިކުފާނު މީގެކުރިން ދުވަހަކުވެސް އެދިވަޑައިގެންފައިނުވާތީ، އަޅުގަނޑަކަށް މަނިކުފާނަށް "ނޫނެކޭ" ނުދެންނެވޭނެއެވެ. ތިޔަ އެދިވަޑައިގަތް އެދިވަޑައިގަތުމަށް އަޅުގަނޑު ކިޔަމަންވާނަމެވެ"</p>

  <p class="right">މިއީ އަޅުގަނޑު، ނުވަތަ ސަރުކާރުގައިއުޅޭ އެއްވެސްމީހަކަށް ޙަޤީގަތުގައިވެސް ރައީސްކަމުގެމަގާމުން ނާޞިރު ވަކިވެވަޑައިގެން ދައުލަތުގެހިންގުން އެހެންފަރާތަކާ މުޅިންޙަވާލުކުރައްވަން ޤަޞްދުކުރައްވާކަން އެންގެވި ފުރަތަމަނިޝާނެވެ. ދިވެހިރާއްޖޭގައި އެމަނިކުފާނު މިގޮތަށް އެކަންކުރައްވާނޭ ކަމާމެދު މީހުންޝައްކުކުރިއެވެ. ނުވަތަ ދިވެހީންޤަބޫލުކުރަނީ އެމަނިކުފާނު ވަކިވެވަޑައި ނުގަންނަވާނެކަމަށެވެ. ރައްޔިތުންގެމަޖްލިސްގައި ޖޫން 1978 ގައި ރައީސުލް ޖުމްހޫރިއްޔާގެ މަޤާމަށް ކެންޑިޑޭޓަކު ހޮވުމަށް ނެގުނު ވޯޓުގައި، ތިންވޯޓުފިޔަވައި ހުރިހާވޯޓެއް ލިބިވަޑައިގަތީ ނާޞިރަށެވެ. އަނެއް ތިންވޯޓު ލިބިވަޑައިގަތީ މައުމޫން ޢަބްދުލް ޤައްޔޫމަށެވެ.</p>

  <p class="right">އަޅުގަނޑުގާތުގައި ޢަބްދުﷲ ޙަމީދުވިދާޅުވީ، އެވޯޓަށްފަހު ނާޞިރު ފޯނުންގުޅުއްވާފައި، ރައީސްކަމުގެމަޤާމު ދެން ބޭނުންފުޅުނޫންކަމުގައި ވިދާޅުވިކަމަށެވެ. ނާޞިރުގެ އުމުރުފުޅަކީ އޭރު 52 އަހަރުފުޅެވެ. އަދި މާލޭގައި، ނާޞިރު ވެރިކަމުގެބާރުތައް ފަސޭހައިން ދޫކޮށްލައްވާފާނެކަމަކަށް ހަމައެކަކުވެސް ޤަބޫލެއްނުކުރެއެވެ. ދެވަނަފަހަރަށް ވޯޓު ނެގުނުއިރު މައުމޫނަށް ލިބަވަޑައިގަތީ 27 ވޯޓެވެ. އެއީ ރައްޔިތުންގެ ޢާއްމުވޯޓަކަށް އެމަނިކުފާނުގެނަންފުޅު ހުށަހެޅޭނޭ އަދަދެކެވެ. ދިވެހިރާއްޖޭގެ މަޝްރަޙް އެދުވަސްވަރު ވަރަށްހަމަނުޖެހެއެވެ. އަދި ވެގެންދާނެގޮތަކާމެދު ސިއްރިޔާތުގައި ބައްދަލުވުންތައްބާއްވަމުން ގެންދިޔައެވެ.</p>

  <p class="right">ޢާއްމުވޯޓު ނެގުމުގެކުރިން، ސިންގަޕޫރުގައި ޕަރމަނެންޓް ރެސިޑެންޓެއްގެ ޙައިޞިއްޔަތު ހޯއްދެވުމުގައި އެހީތެރިވުމަށް ނާޞިރު އަޅުގަނޑާއި ގުޅުއްވިއެވެ. އެއީ އެދުވަސްވަރު ސިންގަޕޫރުގައި އޮތް "އިޤްތިޞާދީ މަންފާ" ސްކީމްގެ ދަށުންނެވެ. އަޅުގަނޑު ނާޞިރުގެ އެޕްލިކޭޝަންފުރުމުގައި އެހީތެރިވީމެވެ. އަދި ސިންގަޕޫރުގެ އިކޮނޮމިކް ޑިވެލޮޕްމަންޓް ބޯރޑް (އީ.ޑީ.ބީ.) އަށް ވަޒަންކުރުމަށް ހުށަހެޅީމެވެ.</p>

  <p class="right">ނާޞިރު އެއިރުހުންނެވީ ރައީސްގެމަޤާމުގައެވެ. އަދި ލިއުންތަކާއެކު ހުށަހެޅުއްވި، ޑިޕްލޮމެޓިކް ޕާސްޕޯރޓްގައި ލިޔެފައިވަނީ އެމަނިކުފާނުގެ މަޤާމަކީ "ދިވެހިރާއްޖޭގެ ރައީސް" ކަމުގެމަޤާމު ކަމުގައެވެ. އީ.ޑީ.ބީ.އަށް މިފެނުމުން މިއެޕްލިކޭޝަން ވަޒަންކުރެވޭނީ އެމީހުންނަށްވުރެ މަތީބާރަކުންކަމަށް ނިންމައިފިއެވެ. ފައިލް ދެންފޮނުވީ، ސިންގަޕޫރުގެބޮޑުވަޒީރު ލީ ކްއާން ޔޫގެ އޮފީހަށެވެ. އެފައިލްއޮތީ އެމަނިކުފާނުގެ ސިޔާސީ ސެކްރެޓަރީގެ އަތުގައެވެ.</p>

  <p class="right">ނާޞިރުގެ މަސްއަލައަށް ޖަވާބެއް ލަސްވުންވީ، އެމަނިކުފާނަށް ފިކުރުފުޅު ބޮޑުވިކަމަކަށެވެ. އަދި މިލަސްވާސަބަބު އެނގިވަޑައިގަންނަވަން ބޭނުންފުޅުވިއެވެ. އަޅުގަނޑު ނުރަސްމީގޮތެއްގައި އެކަން އޮޅުންފިލުވާލުމަށް މަސައްކަތްކުރުމުން މަޢުލޫމާތުލިބުނީ، ބޮޑުވަޒީރު ގޮތެއްނިންމެވުމަށްޓަކައި، މަސްއަލައާއިއެކު، އެއާއިބެހޭ ރިޕޯރޓެއްލިޔުއްވާފައި، ސިޔާސީސެކްރެޓަރީ އެމަނިކުފާނުގެއަރިހަށް ހުށަހަޅަންޖެހޭކަމަށެވެ. ނާޞިރަށް މިކަންތައް ވަމުންދާގޮތް އެނގިވަޑައިނުގަންނަވާތީ ހުންނެވީ ހާސްކަމެއްގެތެރޭގައެވެ.</p>

  <p class="right">އަޅުގަނޑު ގުޅަމުންގެންދިޔަފަރާތުންބުނީ އެކަމުގައި އެހީތެރިވެވިދާނެ ރައްޓެއްސެއް އެބަހުރިކަމުގައެވެ. އަޅުގަނޑު އޭނާއާއި ބައްދަލުކުރުމަށް ހަމަޖެއްސީމެވެ. އަދި އަޅުގަނޑު ސެކްރެޓަރީގާތުގައި ބުނީމެވެ. "ނާޞިރުގެ ރައީސްކަމުގެ މި ދައުރުނިމުމުން އަލުން އިންތިޚާބަކާއި ކުރިމަތިލައްވާކަށް ޤަޞްދެއްނުކުރައްވައެވެ. އެހެންކަމަށްވުމާއެކު ދިވެހިރާއްޖޭގައި ދިރިއުޅުއްވަން ބޭނުންފުޅުނުވަނީކަމުގައި ވެދާނެއެވެ. 20 އަހަރުދުވަހު ވެރިކަންކުރެއްވި ޚުދުމުޚުތާރު ބޭފުޅަކަށްވާތީ، އޭނާގެ ރަޙްމަތްތެރީންނަށްވުރެ ގިނަވާނީ ދުޝްމަނުންނެވެ. ދިވެހިރާއްޖޭގައި އޭނާގެ އިސްތިޢުފާއަށްފަހު ހުންނަވައިގެން، މާ އަމާންޙަޔާތެއް ވޭތިކުރެވޭކަށް ނޯންނާނެއެވެ."</p>

  <p class="right">ސެކްރެޓްރީއަށް ދެންހުރި އެހެންކަންކަން ދޭހަވިއެވެ. އަދި އެޕްލިކޭޝަން ހުށަހެޅުމުން، ޕާރމަނަންޓް ރެސިޑެންޓެއްގެ ޙައިޞިއްޔަތު ނާޞިރަށް އަރުވައިފިއެވެ.</p>

  <p class="right">މިމުއްދަތުގެތެރޭގައި، އިލްޔާސް މެދުވެރިކުރައްވައި މައުމޫނު އަޅުގަނޑަށް މެސެޖެއްފޮނުއްވިއެވެ. އެއީ މައުމޫނަށް ޚިދުމަތްކޮށްދިނުމަށް ސަރުކާރުގެވަޒީފާގައި ހުރެދީފާނަންތޯއެވެ. މިއީ ނާޞިރުގެވެސް އެދިވަޑައިގަތުންކަމަށްވެފައި، އަދި މައުމޫންގެ އަރިހުގައި މަސައްކަތްކުރުމަށް އަޅުގަނޑުހިތްހަމަޖެހޭތީ، އެކަންކުރާނަންކަމުގައި ދެންނެވީމެވެ.</p>

  <p class="right">މައުމޫނަށް ޢާންމުވޯޓުގެ 90 އިންސައްތަ ލިބިވަޑައިގަތްކަމުގައިވީނަމަވެސް، 11 ނޮވެމްބަރ 1978 އަށް ހަމަޖައްސާފައިވާ، ރައީސްކަމުގެ ހުވާކުރެއްވުން، ހުއްޓުވުމަށްޓަކައި ކަންތައްތަކެއް ހިނގާފާނެކަމުގެ އަޑުފެތުރެންފަށައިފިއެވެ. ދިވެހިރާއްޖޭގެ ގިނަމީހުން މައުމޫން ޢަބްދުލް ޤައްޔޫމް، ދިވެހިރާއްޖޭގެ ދެވަނަޖުމްހޫރިއްޔާގެ ދެވަނަ ރައީސުލްޖުމްހޫރިއްޔާގެ ހުވާކުރެއްމުގެވަގުތު ކުޑަތަންވަމުން އައިއިރު، ތިބޭނީ ކޮންމެވެސްވަރެއްގެ ހާސްކަމެއްގެ މަތީގައިކަން އަޅުގަނޑަށްޔަޤީނެވެ.</p>

  <p class="right">ފެންނަ ފެނުމަށް މައުމޫނު ހާސްފުޅެއްނުވެއެވެ. އަޅުގަނޑަށް ފޯނުކުރައްވާފައިވިދާޅުވީ އަޅުގަނޑު އެމަނިކުފާނަށް މަރުޙަބާ ދަންނަވާކަމުގެ މެސެޖް އިލްޔާސްގެ ފަރާތްޕުޅުން ލިބިވަޑައިގަތްކަމަށެވެ. އަޅުގަނޑު ސީދާ އެމަނިކުފާނުގެ އަރިހުގައި ޚިދުމަތްކުރުމުގައި ސަރުކާރުގައި ހުންނާނެވާހަކަ ދެންނެވީމެވެ.</p>

  <p class="right">އެއަހަރުގެ ޑިސެމްބަރުމަހުގެ ކުރީކޮޅުގައި، ނާޞިރު ވަރަށްކުއްލިގޮތަކަށް މެޑްރާސްމަގުން ސިންގަޕޫރަށް ވަޑައިގަތުމަށް ނިންމަވައިފިއެވެ. އަޅުގަނޑަށް ހީވާގޮތުގައި މިކަންމިގޮތަށްކުރެއްވީ ނާޞިރު ހައްޔަރުކޮށް، ޝަރީޢަތަށްހުށަހެޅުމަށް ނާޞިރުގެ ސަރުކާރާއި ދެކޮޅުބައެއްފަރާތްތަކުން ޙަރަކާތެއް ހިންގަން ރާވަމުންދާތީ އެކަމުގެ ސަބަބުންނެވެ. ނާޞިރު މާލެއިން ފުރައިވަޑައިގަތް ޚަބަރު ލިބުނުތަނާހެން، ރައީސް މައުމޫނުގެ މެސެޖެއް އަޅުގަނޑަށް ލިބުނެވެ. އެއީ ޚާރިޖީވަޒީރު ފަތުޙުﷲ ޖަމީލު އަޅުގަނޑާ ބައްދަލުކުރައްވަން ސިންގަޕޫރަށް ފޮނުއްވާވާހަކައެވެ.</p>

  <p class="right">އިއްތިފާޤުންދިމާވީ، ނާޞިރު ސިންގަޕޫރަށް މެޑްރާސްއިން ވަޑައިގަންނަވާ ފްލައިޓާ، ކޮޅުނބުން ފަތުޙުﷲ ސިންގަޕޫރަށް ވަޑައިގަންނަވާ ފްލައިޓް ހަމަ އެއްރެއެއްގެ އެއްގަޑިއެއްގައި ސިންގަޕޫރުގައި ޖައްސާގޮތަށެވެ. އަޅުގަނޑު ހަމަޖެއްސީ އަޅުގަނޑުގެ އެހީތެރިޔާ ސޮލޮމަން، ނާޞިރާ ބައްދަލުކުރާގޮތަށެވެ. އަދި އަޅުގަނޑު ވަރަށްމުހިންމު ބައްދަލުވުމެއް އޮތުމުގެސަބަބުން އެއަރޕޯރޓުގައި ނާޞިރާއިއެރޭ ބައްދަލުނުކުރެވުނީކަމަށާއި، އަދި އަނެއްދުވަހުގެހެދުނު ބައްދަލުކުރާނަންކަމުގައި އެމަނިކުފާނުގެ އަރިހުގައިދެންނެވުމަށް ސޮލޮމަންގާތު ބުނީމެވެ. އަދި އަޅުގަނޑު އަނެއްދުވަހު ނާޞިރާއި ބައްދަލުކުރީމެވެ.</p>

  <p class="right">އަޅުގަނޑު ފަތުޙުﷲ އާއި ބައްދަލުކޮށް ވަގުތުން މަޝްވަރާތައްކުރީމެވެ. އޭނާވިދާޅުވީ ނާޞިރު ސިންގަޕޫރުގައި ހުންނަވައިގެން ކޮންމެވެސްގޮތަކަށް އާސަރުކަރާއި ބެހިވަޑައިގެންފާނެތީ، ކާބޯތަކެތި ދިވެހިރާއްޖެއަށްފޮނުވުން ހުއްޓުވުން ފަދަކަމެއް ކުރައްވަފާނެތީ،ކަންބޮޑުވެވަޑައިގަންނަވާކަމަށެވެ. އަޅުގަނޑު ޖަވާބުގައިދެންނެވީ މިހެންނެވެ. "ތިއައީ ނުވާނެ ކަންކަމެވެ. އަޅުގަނޑު މިހިރީމިތާނގައެވެ. އަދި އާސަރުކާރުގެ ބޭނުންތައް އަޅުގަނޑު ފުއްދައިދޭނަމެވެ. ވިޔަފާރިއާއި ބޭނުންވާ ތަކެއްޗަކަށް އަސަރެއް ނުކުރާނެއެވެ".</p>

  <p class="right">ފަތުޙުﷲ އަޅުގަނޑުގާތުގައި ވިދާޅުވީ،އަޅުގަނޑު ސަރުކާރުގައ ޚިދުމަތްކުރަން ބޭނުންވާމަޤާމެއް ބުނާށެވެ. އަޅުގަނޑު ދެންނެވީ "މަޤާމަކީ އަޅުގަނޑާއިބެހޭ ކަމެއްނޫނެވެ. އަޅުގަނޑު ޑިޕްލޮމެޓިކް ޕާސްޕޯރޓެއްވެސް ބޭނުމެއްނޫނެވެ. ނަމަވެސް ބައެއްފަހަރު އެއީ ބޭނުންތެރި އެއްޗެކެވެ."</p>

  <p class="right">އާސަރުކާރުން ކަންކަމާ ކަންބޮޑުނުވުމަށާއި، ތެދުވެރިކަމާއި ވަފާތެރިކަމާއެކު، މައުމޫނު ނިންމެވި ޙައިޞިއްޔަތެއްގައި ޚިދުމަތްކުރާނެކަމުގެޔަގީންކަން ފަތުޙުﷲ އަށް އަޅުގަނޑު އެރުވީމެވެ. ފަހުން އަޅުގަނޑު ދިވެހިރާއްޖެއަށްގޮސް މައުމޫނާ ބައްދަލުވުމުން އަޅުގަނޑު އެމަނިކުފާނުގެއަރިހުގައި އަހަރެއް ދެއަހަރެއްހާދުވަހު ޚިދުމަތްކުރުމުގައި ދެމިހުންނާނެކަމުގެ ޔަޤީންކަން އެރުވީމެވެ. އެއީ ކަންތައްތައް ސާފުވަންދެނެވެ. އަދި އަޅުގަނޑު ޚިދުމަތްކުރާނެ މަޤާމެއް ދެންނެވުމަށްދެކޮޅުހެދީމެވެ.</p>

  <p class="right">އެމަނިކުފާނު އަޅުގަނޑު ހަމަޖެއްސެވީ ޚާއްޞަ މުޝީރުކަމުގެ މަޤާމަށެވެ. 50 އަހަރުގެ މުއްދަތުގައި ސަރުކާރަށް ޚިދުމަތް ކުރުމަށްފަހު، 2008 ވަނައަހަރު އިސްތިޢުފާދިނުމާއި ހަމައަށް، އަޅުގަނޑުހުރީ އެމަޤާމުގައެވެ.</p>
</body>
</html>
