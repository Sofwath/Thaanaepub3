<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_20"></h1>

  <p class="right1">އަޅުގަނޑު ކުރިންދަންނަވާފައިވާ ސިޔާސީހަލަބޮލިކަން ރާއްޖެއަށްއައީ، އެއްވެސްފަރާތަކާއި މަޝްވާރާކުރެއްވުމަކާއިނުލައި އިބްރާހީމް ޢަލީ ދީދީ އަމިއްލަފުޅަށް އައްޑުއަތޮޅު ގަން އިނގިރޭސިސަރުކާރަށް ކުއްޔަށްދެއްވުމަށް ނިންމެވުމާގުޅިގެންނެވެ. މިއީ ރައްޔިތުންގެމަޖްލިސުންނާއި ވަޒީރުންގެމަޖްލިސުން އެންމެހާމެންބަރުން އިޢުތިރާޒު ކުރެއްވިކަމެކެވެ. ނަތީޖާއެއްގެގޮތުން، އިބްރާހީމް ޢަލީ ދީދީއަށް މަޖްބޫރުވެވަޑައިގަތީ އިސްތިޢުފާދެއްވާށެވެ.</p>

  <p class="right">ވަޒީރުލްއަޢުޒަމްގެ ނާއިބުގެމަޤާމުގައިހުންނެވި އިބްރާހީމް ނާޞިރު 1957 ވަނައަހަރުގެ ޑިސެމްބަރުމަހު ވަޒީރުލްއަޢުޒަމްގެމަޤާމާއި ޙަވާލުވެވަޑައިގަތެވެ. އެއިރުއެމަނިކުފާނުގެ އުމުރުފުޅަކީ 31 އަހަރުފުޅެވެ. އަޅުގަނޑުގެ އުމުރަކީ 18 އަހަރެވެ. ނަމަވެސް އޭގެކުޑަދުވަސްކޮޅެއްފަހުން އަޅުގަނޑުގެ 19 ވަނަ އުފަންދުވަސް ފާހަގަކުރީމެވެ.</p>

  <p class="right">އެދުވަސްވަރު ކޮޅުނބުގައި ހުންނެވި ދިވެހިސަފީރަކީ އަޙްމަދު ޙިލްމީ ދީދީ އެވެ. އަޅުގަނޑު ދިވެހިސަރުކާރުގެ ކޮމާރޝަލް ސެކްރެޓަރީއަކަށް ރަސްމީގޮތުން ޢައްޔަންކުރައްވާފައިވީނަމަވެސް، އަޅުގަނޑު މަސައްކަތްކުރަނީ އެމް.އެން.ޓީ.ސީ.ގައެވެ. ކޮންމެދުވަހަކު ހެނދުނު އެއްގަޑިއިރު އަދި ހަވީރު ބައިގަޑިއިރަށް އަޅުގަނޑު މެލްބާރން އެވެނިއުގައި ހުންނަ ސަފީރު އޮފީހަށް ދާންޖެހެއެވެ. އެއީ މެސެޖްތައްބަލައި، ސަފީރު އޮފީހަށް ގަންނަންޖެހޭ އެއްޗެހި ގަތުމުގެ ކަންތައް ރޭވުންފަދަކަންތައްތައް ކުރުމަށެވެ.</p>

  <p class="right">އަޅުގަނޑު އެމަޤާމަށް ޢައްޔަންކުރިއިރު، ރަސްމީގޮތުން އަޅުގަނޑުގެ ޢުމުރަކީ 23 އަހަރުކަމަށް އޮވެއެވެ. އަޅުގަނޑުގެ ވިސްނުމުގައިވެސް އަޅުގަނޑަކީ އެޢުމުރުގެމީހެކެވެ. އަޅުގަނޑަކީ އަދިރަނގަޅަށް ނުކަނޑައި ނުވަތަ އޮފުނުކޮށްހުރި އަލިމަހެއްކަމަށް ބެލެވިފައިވެއެވެ. އަޅުގަނޑަކީ ވަރުގަދަ އަދި ގޮތްދޫނުކުރާ މީހެއްކަމަށްވަނީވެފައެވެ. އެއީ ބޯޓުފަހަރުގައި އުޅޭ ބޯޓުގެ ފަޅުވެރިންނާއި، ސްޓެވެޑޯރ އިންނާއި، ބަނދަރުގައި މަސައްކަތްކުރާ ޙީލަތްތެރި އޮފިސަރުންނާއި މުޢާމަލާތްކުރަން ޖެހިފައިވުމުންނެވެ. އެމް.އެން.ޓީ.ސީ.ގައި އުފުލަންޖެހުނު މަސްއޫލިއްޔަތުގެ ސަބަބުންވެސް އަޅުގަނޑުގެހުރީ ޢުމުރަށްވުރެ ދޮށީވިސްނުމެކެވެ.</p>

  <p class="right">1958 ވަނައަހަރު، އެއްދުވަހަކު ގާތްގަނޑަކަށް ހަވީރު 5.30 އެހައިކަށްހާއިރު، އަޅުގަނޑު ސަފީރު އޮފީހަށް ވަދެލީމެވެ. ވަޔަރލެސް އޮފިސަރ އެއިރު އެތާހުއްޓެވެ. (އެއިރުވެސް ދިވެހިރާއްޖެއާ ގުޅަނީ މޯރސް ކޯޑް ބޭނުންކޮށްގެންނެވެ.) އޭނާ ގާތުގައި ކަންތައްތައްކިހިނެއްތޯ އަހާލީމެވެ. އޭނާ އަޅުގަނޑުގާތުބުނީ، ޓްރޭޑް ކޮމިޝަނަރގެ އަރިހަށް އޮތް އަވަސްމެސެޖްއެއް އެބައޮތްކަމަށެވެ. އެއީ މަޢުލޫމާތުކޮޅެއް ބޭނުންވެގެން ފޮނުވާފައިވާ މެސެޖްއެކެވެ.</p>

  <p class="right">އޭނާ އަޅުގަނޑުގާތުގައި ބުނީ، މާލޭގެ ވަޔަރލެސް އޮޕަރޭޓަރ މިމެސެޖްގެމަތިން ތަކުރާރުކޮށް ހަނދާންކޮށްދެމުން އެބަގެންދާކަމަށެވެ. ނަމަވެސް ޓްރޭޑް ކޮމިޝަނަރ އެދުވަހަށް މަސައްކަތް ނިންމަވާލެއްވުމަށްފަހު ވަޑައިގެންފައިވާތީ، އޭނާއަށް މިކަމުގައި ކުރެވޭނެ އެއްވެސްކަމެއްނެތްކަމުގައި އޭނާބުންޏެވެ. އަޅުގަނޑު އޮފީހުގައިހުއްޓާ ރޭޑިއޯއަށް ކޮންމެވެސް ދިރުމެއް އަތުވެއްޖެއެވެ. މޯސްކޯޑު އީތަރގައި ތެޅެމުންދާއަޑު މެސެޖްގެ އަވަސްކަން ދޭހަކޮށްދެއެވެ.</p>

  <p class="right">އެއީ ސީދާނާޞިރުގެ މެސެޖެކެވެ. ވަޤުތުން އެމަޢުލޫމާތު ބޭނުންފުޅުވެގެންނެވެ. ވަޔަރލެސް އޮޕަރޭޓަރ، ޓްރޭޑް ކަމިޝަނަރ ވަޑައިގެންނެތްވާހަކައާއި، އަޅުގަނޑު އެވަގުތު އޮފީހުގައިހުރިވާހަކަ ޖަވާބުގައިދެންނެވިއެވެ. ޖަވާބުވަރަށްކުރެވެ. މޯސްކޯޑުގެ ދެތިންއަޑުކޮޅެވެ.</p>

  <p class="right">އަޅުގަނޑުގެފޯނުގެ އަތްގަނޑުހިއްލާލުމަށްފަހު ދެތިންކޯލު ގުޅާލައިގެން ބޭނުންވިމައުލޫމާތު ހޯދީމެވެ. (އެއީ އެއްޗެހިތަކެއްގެ އަގުބެއްލެވުމަށެވެ). ނޯޓުފޮތެއްގައި ލިޔެލުމަށްފަހު މެސެޖް ފޮނުވާލުމަށް އޮޕަރޭޓަރއަތަށްދިނީމެވެ.</p>

  <p class="right">ދުވަސްކޮޅެއްފަހުން އަނެއްކާވެސް މައުލޫމާތުކޮޅެއް ބޭނުންފުޅުވެގެން މެސެޖެއްއައެވެ. މިފަހަރު މެސެޖްއޮތީ އަޅުގަނޑަށެވެ. އަޅުގަނޑު އެމެސެޖްގައި އަންގަވާފައިވާކަންތައްކުރީމެވެ. ފަހުން އެކަމުގެމަތިން ހަނދާނެއްވެސްނެތެވެ. ނަމަވެސް ނާޞިރު ހަނދުމަފުޅުހުރީތާއެވެ! މައުލޫމާތު ހޯއްދެވުމަށްފޮނުއްވާ ހުރިހާމެސެޖް ހުންނަނީ ޓްރޭޑް ކޮމިޝަނަރގެ ބަދަލުގައި އަޅުގަނޑަށް އެޑްރެސްކުރައްވާފައެވެ. މިކަމުން އަޅުގަނޑަށް ކުޑަކޮށް އުނދަގޫވެ ލަދުގަންނަގޮތްވިއެވެ. އަދި ސަފީރު ކުރައްވަންޖެހޭ ކަންތައްތަކާ އެއްވެސްޙާލަތެއްގައިބެހޭކަށް އަޅުގަނޑު ބޭނުމެއްނުވެއެވެ. ނަމަވެސް، އަމުރުއަންނަނީ އެންމެމަތިންކަމަށްވާތީ އަޅުގަނޑަކަށް ބަހެއްބުނެވޭކަށްނެތެވެ.</p>

  <p class="right">ނާޞިރަކީ މީހުންގެފަރާތުން ކުށްކުރުން އެއްގޮތަކަށްވެސް ތަޙައްމަލްނުކުރައްވާ ބޭފުޅެއްކަން ވަރަށްއަވަހަށް އަޅުގަނޑަށް ދަސްވެއްޖެއެވެ. އެމަނިކުފާނު ބޭނުންފުޅުވާނީ ޞައްޙަމައުލޫމާތެވެ. އެމަނިކުފާނަކީ ވަރަށްތޫނު އަދި ކަންތައްތައް ނިންމެވުމުގައި ކުޅަދާނަ ބޭފުޅަކަށްވެފައި، އެމަނިކުފާނަށް މަޝްވަރާއަރުވާ މީހުންވެސް، އެމީހުން ކުރަންޖެހޭކަންތައްތަކާއި އެއްޗެއް ރަނގަޅަށްދަތުން ނޫންގޮތެއް ޤަބޫލުފުޅެއްނުކުރައްވާނެއެވެ. ވީމާ އަޅުގަނޑު މިގޮތަށްކަންތައްތައްކުރީމެވެ. އެއީ އަޅުގަނޑު ކުރާކޮންމެކަމެއް ކުރަނީ ޝައުޤުވެރިކަމާއިއެކުކަމަށްވެފައި، ޖަވާބުތައް އެނގެންވެސްބޭނުންވާތީއެވެ.</p>

  <p class="right">އަޅުގަނޑު ކުރާމަސައްކަތުގެބާވަތުން، ކޮޅުނބުގައި މުދާދޫކުރާ ސަޕްލަޔަރުންނާއި އެހެންމީހުންގެ ވިއުގައެއް އަޅުގަނޑަށްވަނީ ޤާއިމްކުރެވިފައެވެ. އަދި ކޮޅުނބުގައި ދިވެހިރާއްޖެއާއިގުޅިގެން ހިނގާ ވަރަށްގިނަކަންތައްތައް އަޅުގަނޑަށް ފުދޭވަރަކަށް އެނގެއެވެ. ދިވެހިރާއްޖެއަށް މަންފާކުރާނެގޮތަށް ޙާލަތު ރަނގަޅުކުރާނެ ކިތަންމެ ދާއިރާތަކެއް އަޅުގަނޑަށްފާހަގަކުރެވުނެވެ. އަޅުގަނޑުގެ ހުންނަ ޝައުގުވެރިކަމާ މެދު ނާޞިރު އުފާފުޅުވާކަމަށް އަޅުގަނޑަށް އިޙްސާސްކުރެވުނެވެ.</p>

  <p class="right">އެދުވަސްވަރު ދިވެހިރާއްޖޭގެ އާބާދީއަކީ 80،000 އެވެ. އަދި އަހަރެއްގެމައްޗަށް ލިބޭއާމްދަނީއަކީ 2.5 މިލިއަން އެމެރިކާ ޑޮލަރެވެ. ދިވެހިރާއްޖެ ތަރައްޤީކުރެއްވުމަށް ނާޞިރުގެ ވަރަށްގިނަޚިޔާލުފުޅުތައް ހުއްޓެވެ. އަދި މާލޭގައި ރަނގަޅު ބަނދަރެއް އޮތުމަކީ އެންމެފުރަތަމަ ބޭނުންވާ ކަންތައްކަން އެމަނިކުފާނު ދެނެވަޑައިގަތެވެ. އެދުވަސްވަރު ބޯޓުފަހަރު އޮންނަނީ ގޮނޑުދޮށުގައި ނުވަތަ ތަންކޮޅެއްދުރުގައި އަޅާފައެވެ.</p>

  <p class="right">އެތެރޭ ބަނދަރުހެދުމަށް ދިރާސާއެއް ކުރުމަށްޓަކައި މާލެ އައިސްހުރި އިނގިރޭސި އިންޖިނޭރަކާ ގުޅައިގެން މަސައްކަތްކުރުމަށް އަޅުގަނޑަށް އެންގެވިއެވެ. މިއީ ހަމައެކަނި ދިވެހިރާއްޖޭގެ ޙާލަތު ބަލައިލުމަށް ލިބުނު ފުރުޞަތެއްނޫނެވެ. އަދި ހިނގައިދިޔަ ކަންތަކަށް ވިސްނާއިރު، "ﷲ ގެ ނިންމެވުމަކީ މީހަކަށް އެނގޭނެއެއްޗެއްނޫން" ކަމުގެ ދަލީލެކެވެ.</p>

  <p class="right">މިހެން މިދެންނެވީ މީހެއްގެ ޙަޔާތުގައި ދިމާވެދާ އަނެކާއަކީ، ބައެއްފަހަރު އެމީހެއްގެ މުސްތަޤްބަލް ބައްޓަންކުރުމުގައި އެހީތެރިވެދޭނެ ފަރާތަކަށްވެދެއެވެ. ޚުދުއިބްރާހީމް ނާޞިރާއި އެއްކޮޓަރީގައި ސޯސަންވިލާގައި ހުންނަންޖެހުމާ ގުޅިގެން އަޅުގަނޑަށް މިކަންވަނީ ތަޖްރިބާކުރެވިފައެވެ.</p>

  <p class="right">އިނގިރޭސި އިންޖިނޭރާއެކު ވާހަކަދެއްކުމަށް އަޅުގަނޑު މާލެއަށް ދަތުރުކުރީމެވެ. މިކަމާމެދު އިތުރަކަށް ނުވިސްނަމެވެ. އެތަކެއްއަހަރުފަހުން، ހަމަ އެއިންޖިނޭރާ އަޅުގަނޑާ ހޮންގކޮންގުން ދިމާވިއެވެ. އަދިއޭނާއަކީ އަޅުގަނޑުގެ ޙަޔާތުގައި މުހިންމު ދައުރެއް ކުޅުނު މީހަކަށްވިއެވެ.</p>

  <p class="right">ވާހަކަދައްކައިގެން ނުވަތަ މަޝްވަރާކޮށްގެން ކަންކަމަށް ޙައްލު ހޯދުމަކީ، އަޅުގަނޑުގެ ޅަފުރާގައި ދަސްކޮށްފައިވާ ފަދައިން ފަސޭހަ ނުވަތަ ސާދާކަމެއްނޫނެވެ. ތިމާއާއެކު ވާހަކަދައްކަންޖެހޭ އަނެއްފަރާތަކީ އިތުބާރުކުރެވޭ ފަރާތެއްކަން ދަތުމަކީ އެކަމުގައި އެހީތެރިވެދޭނެކަމެކެވެ. ކުރިން އިޝާރާތްކޮށްފައިވާ އިންޖިނޭރާއެކު އަޅުގަނޑަށް ކުރެވިފައިވާ ތަޖްރިބާތައް ވަރަށްބޮޑު އެހީއަކަށްވިއެވެ.</p>

  <p class="right">ވިދިގެން އައިއަހަރު (1959 ވަނަ އަހަރު)، ވާހަކަދެއްކުމުގެ ހުނަރުވެރިކަން ދަތުމުގެ މުހިންމުކަން އަޅުގަނޑަށް ދޭހަވިއެވެ. ނާޞިރުގެ ނާއިބު އިބްރާހީމް ރަޝީދުގެ އަރިހުގައި މަސްވެރިކަމާބެހޭ މަޝްވަރާތަކެއްގައި ބައިވެރިވުމަށް އަޅުގަނޑަށް ޓޯކިޔޯއަށް ދާން ޖެހުނެވެ.</p>

  <p class="right">ކޮޅުނބުގައި މަސްވެރިކަމުގެ ދާއިރާގައި މަސައްކަތްކުރާ ބައެއްފަރާތްތައް އަޅުގަނޑު ދަންނަމެވެ. އަޅުގަނޑުގައިވަނީ ކަންތައްތައްހޯދައި ޢިލްމުއުގެނުމުގެ އާދަހިފާފައެވެ. އަޅުގަނޑަކީ މީހުންނާ ބައްދަލުކުރާހިތްވާމީހަކީމެވެ. އަދި މީހުންގެ ސިކުނޑި "ކޮނެގެން" ލިބޭމަޢުލޫމާތެއް، ފަހުން ބޭނުންކުރެވިދާނެކަމަށް، ހޯދަން ބޭނުންވާމީހެއްވެސްމެއެވެ.</p>

  <p class="right">ޓޯކިޔޯއަށް ދާންޖެހިދާނެވާހަކަ އިވުމާއެކު، މަސްވެރިކަމުގެ ޞިނާޢަތާގުޅޭގޮތުން ލިބެންހުރި ހުރިހާމައުލޫމާތު އަޅުގަނޑު ހޯދީމެވެ. އަދި ދިވެހިރާއްޖެއަށް ބޭނުންވަނީ ކޮންކޮން ކަމެއްކަން ދެނެގަތީމެވެ. ދަސްވި ނުވަތަ ދޭހަވިއެއްޗެހި އަޅުގަނޑު ދައްކާ ވާހަކަތަކުގައި ހިމެނުމައްޓަކައެވެ.</p>

  <p class="right">ދެފަރާތުން އެއްބަސްވުމަކަށް އައުމަށްޓަކައި ވާހަކަދެއްކުމަށް ކަނޑައެޅިގެން ވަކިހުނަރުތަކަކާއި، ޢިލްމާއި، އަދި އެއަށްވުރެވެސް ބޮޑަށް ޢަމަލީ ތަޖްރިބާ ބޭނުންކަމުގައިވީނަމަވެސް، މިކަމުގައި ވަކިޚާއްޞަ އުކުޅުތަކެއް ގެންގުޅުން ވަރަށް މުހިންމެވެ. އަޅުގަނޑު ވިސްނި ގޮތުގައި، ދިވެހިރާއްޖެއަކީ ކިތަންމެ ކުޑަނަމަވެސް މިނިވަން މުސްތަޤިއްލު ޤައުމެކެވެ. ވިޔަފާރި ހިންގުމުގައި ކުންފުންޏެއްގެގޮތުގައި މަސައްކަތްކުރަންޖެހުނު ކަމުގައިވީނަމަވެސް، ރާއްޖެއަކީ ވިޔަފާރި ކުންފުންޏެއްނޫނެވެ. މިނިވަން މުސްތަޤިއްލު ޤައުމެއްގެ ޙައިސިއްޔަތުގެ މަންފާ އަޅުގަނޑުމެންނަށް ލިބިގެންވެއެވެ. މިގޮތުން، އަޅުގަނޑުމެންނަށް ބާރު ބޭނުންކުރެވި، ނުވަތަ ބޭނުންކޮށްގެން، އަޅުގަނޑުމެންނަށް ފަހިވާގޮތަށް ވާހަކަތައް ކުރިއަށްގެންދެވިދާނެއެވެ.</p>

  <p class="right">ދިވެހިރާއްޖެއަށް އެންމެ ރަނގަޅު ގޮތެއް ހޯދައިދިނުމަށް އަޅުގަނޑުވަރަށް ބޭނުންވިއެވެ. ރާއްޖެއާމެދު ހުންނަ ވަރުގަދަ ޖަޒްބާތެއްގެ ސަބަބުންނެވެ. ޤައުމަށްޓަކައި އެކަންޏެއްނޫނެވެ. އާޚިރުނަތީޖާގެގޮތުން، އަގުހުރި ކަންތައްތަކެއް ޙާޞިލްކުރުމަށެވެ. އަޅުގަނޑު ޤައުމަށްޓަކައި ކުރިއެއްވެސްކަމެއްގައި ޒާތީ ނުވަތަ އަމިއްލަ މަންފާއެއް ކުރާނެގޮތަކަށް ކަންކަން ކޮށްފައެއްނުވާނެއެވެ. ކަންކޮށްފައިވާނީ މިނިވަން މުސްތަޤިއްލު ޤައުމެއްގެގޮތުން ދިވެހިރާއްޖެއަށް ޙައްޤުއެއްޗެއް ހޯދުމަށެވެ.</p>

  <p class="right">މިގޮތަކީ 21 ވަނަ ޤަރުނުގެ ޒުވާނުން ޙައިރާންކުރުވަނިވިކަމަކަށް ވެދާނެއެވެ. އެއީ މައިންބަފައިން ނުވަތަ ސަރުކާރުގެ ފަރާތުން އެކުދިންގެ ހުރިހާބޭނުންތައް ފުރިހަމަކޮށް ފޯރުވައިދޭތީއެވެ. އެޒުވާނުންނަކަށް ދިވެހިރާއްޖެ ކުރީގައިއޮތް ފަޤީރުޙާލަތެއް ނުވިސްނޭނެއެވެ. އަދި ކާމިޔާބާއެކު ޤައުމުތަރައްޤީވެ، ކުރިއަރާފައި މިވަނީ، ވޭތުވެދިޔަ ފަންސާހަކަށް އަހަރުގެ ތެރޭގައި ކަމެއްވެސް ނޭނގޭނެއެވެ. 1970 ގެއަހަރުތައްހާ ކައިރި މާޒީއެއްގައިވެސް ދިވެހިރާއްޖޭގައި އެންމެ ބޭންކެއްވެސްނެތި އޮތް ދުވަސްވަރެއް ހިތަކަށް ނުގެނެވޭނެއެވެ.</p>

  <p class="right">ޤައުމުގެ ކުރިއެރުން އޮތީ، ފުރުޞަތެއްއޮތްކަން ފެނި، އެކަން ދެނެގަނެ، އެކަމާއިމެދު ކަމެއްކުރި ފަރުދުންގެ އަތްމަތީގައެވެ. ކުރިއަށްދިޔުމުގައި އަޅުގަނޑުމެންނަށް ޖެހުނީ، ގަދަކަމުން ކޮއްޕައިގެން، ކޮންމެ އިންޗިއެއްވެސް ހޯދާށެވެ. ކާމިޔާބުނުވުމަކީ ނެތްކަމެއްކަމުގައިބަލައިގެން ކުރިއަށްދާށެވެ. އަޅުގަނޑުމެންގެ ވެރިއަކަށްހުންނެވި ނާޞިރަކީ އެފަދަބޭފުޅެކެވެ. އާޚިޔާލުތައް އަޑުއައްސަވާ ބޭފުޅެކެވެ. އެޚިޔާލުތަކަށް އަމަލީ ސިފަގެންނެވުމަށް ބިރުފުޅުގެންވަޑައިނުގަންނަވާ ބޭފުޅެކެވެ. މިގޮތަށް ކަންކުރުމުގައި އެމަނިކުފާނާއިއެކު ބައިވެރިވުމަކީ، އަޅުގަނޑަށް ފެނުނު ގޮތުގައި، އަޅުގަނޑުމެންގެ ވާޖިބެކެވެ.</p>

  <p class="right">ޤައުމަށް ފާގަތިކަންހޯދުމުގައި، އަޅުގަނޑުމެންނަށްލިބުނު ކާމިޔާބީ މިއަދުގެޒުވާނުންދެކޭ "ފަސޭހަ ފައިސާ" ކަމަށްވުމަކީ އަޅުގަނޑުމެން ވިސްނިގޮތާ މުޅިންޚިލާފުކަމެކެވެ. އަދި ޤައުމުގެކުރިއެރުންހޯދުމަށް މަސައްކަތްކުރި އަޅުގަނޑުމެންގެ ޖީލުގެ މީހުންގައި އަށަގެންފައިވާ ޤައުމީވާޖިބާ މުޅިންތަފާތުކަމެކެވެ.</p>

  <p class="right">އެދުވަސްވަރުގެ މުސާރަތައް ނުހަނު ކުޑަކަމާއެކު، ސިވިލް ސާރވަންޓުންނަށް އެހެންވަޒީފާ އަދާކުރެވެއެވެ. ޙަޤީޤަތުގައި ދިރިއުޅުމުގެ ޒަރޫރީ ބޭނުންތައް ފުއްދުމަށްޓަކައި، ސަރުކާރުގެ މުވައްޒަފުންނަށް ދެވަނަވަޒީފާއެއް އަދާކުރަންޖެހެއެވެ.</p>

  <p class="right">މަސައްކަތްކުރާ ގަޑިތަކަކީ ހެދުނު 7.30 އިން މެންދުރު 12 އަށާއި، މެންދުރުފަހު 2 އިން 4 އަށެވެ. އަމިއްލަ މަސައްކަތްކުރާ ތަންތަނުގައި (މެންދުރުފަހަށް މެދުކަނޑާލުމަށްފަހު) ހަވީރު 6 ޖަހާއިރު އޮފީސް ހުޅުވުމަކީ އާންމުކަމެކެވެ. އަޅުގަނޑުމެން ފަދަ އެއިރުގެ ޒުވާނުންގައި މަސައްކަތްކުރުމުގެ ސުލޫކީ މިންގަނޑެއްއޮވެއެވެ. މިއީ މިއަދުގެޒުވާނުންގައި އަށަގެންފައިނުވާކަމެކެވެ.</p>

  <p class="right">ދިވެހިކަނޑުތަކުގައި މަސްވެރިކަން ކުރުމުގެ ވާހަކަތައް ދެއްކުމަށްޓަކައި، އޭނާގެ ނާއިބުގެ އަރިހުގައި ޖަޕާނަށް ދިއުމަށް ނާޞިރު އެންގެވުމުން، އަޅުގަނޑުގެ ހުރިހާ ހުސްވަޤުތެއް ހޭދަކުރީ، އެކަމާގުޅޭ މައުލޫމާތުތައް ހޯދުމުގައެވެ. މަސްއަލާއާއިމެދު ފުރިހަމައަށް ވާހަކަދައްކައި ދިވެހިރާއްޖެއަށާއި އަޅުގަނޑުމެންނާ އެކު މަސައްކަތްކުރާ ޖަޕާނުގެ ބައިވެރީންނަށްވެސް ފައިދާވާ ގޮތަށް އެއްބަސްވާންޖެހެއެވެ.</p>

  <p class="right">މިދުވަސްވަރުވެސް ދިވެހިރާއްޖެ އޮތީ އިނގިރޭސީންގެ ޙިމާޔަތުގެ ދަށުގައި ކަމަށްވާތީ، ޚާރިޖީ ހުރިހާކަމެއް ކުރަނީ އިނގިރޭސީންނެވެ. މިހެންކަމުން ދިވެހިސަރުކާރާއި އެހެން ސަރުކާރަކާއި ދެމެދު، އެއްވެސް މުއާމަލާތެއް ކޮށް އެއްބަސްވުމެއް ވެވޭނީ އިނގިރޭސީންގެ ހުއްދަ ލިބިގެންނެވެ.</p>

  <p class="right">ޓޯކިޔޯގައި އަޅުގަނޑުމެން ޖަޕާނުގެ މުއައްސަސާއެއް ކަމުގައިވާ ފިޝަރީޒް ޑިޕާރޓްމެންޓްގެދަށުގައި މަސައްކަތްކުރާ ފިޝަރީޒް އޭޖަންސީ އާއި ބައްދަލުކުރުމަށް، ޖަޕާނުސަރުކާރުން ހަމަޖައްސަވައިދެއްވިއެވެ. އަޅުގަނޑު ދިވެހިކަނޑުތަކުގައި މަސްވެރިކަންކުރުމާ ބެހޭގޮތުން މައުލޫމާތު ހޯދައި، ރިސާރޗް ކޮށްފައި ވީނަމަވެސް، ޖަޕާނު މީހުން ދިވެހިރާއްޖޭގެ ނަންވެސް އަހާފައިނުވާކަމީ ހިތާމަހުރި ކަމެކެވެ. ހަމައެއާއެކު، ޖަޕާނުސަރުކާރުން ދިވެހިރާއްޖެއަށް އެއްވެސް އެހީއެއްދޭކަށް ރާވާފައެއްނުވެއެވެ. އެއީ އެމީހުންގެ ހުރިހާ އެހީއެއް އަމާޒުވެފައި އޮތީ ސްރީލަންކާއާދިމާއަށް ކަމަށް ވާތީއެވެ.</p>

  <p class="right">އަޅުގަނޑުމެން މަސްވެރިކަމާބެހޭ މަސްއަލާ ހުށަހެޅިގޮތުން، ޖަޕާނުސަރުކާރުން ޝައުޤުވެރިވީކަންވެސް ނޭނގެއެވެ. ޖަޕާނު ސަރުކާރުގެ ދެތަޖްރިބާކާރުން ދިވެހިރާއްޖެ ބަލައިލުމަށް ފޮނުވުމަށް އެއްބަސްވިއެވެ. އެއްތަޖްރިބާކާރުގެ ޚަރަދުތައް ޖަޕާނުސަރުކާރުން ދޭގޮތަށާއި، އަނެކަކުގެ ޚަރަދުތައް ދިވެހިސަރުކާރުން ދޭގޮތަށެވެ.</p>

  <p class="right">ތަޖްރިބާކާރުންގެ ރިޕޯޓްގައި އެކަން ކުރިއަށްގެންދިއުން ރަނގަޅުކަމަށް ބުނެފައިވާނަމަ، އެކަންތައް އިތުރަށް ކުރިއަށްގެންދިއުމަށް ޖަޕާނުސަރުކާރުން އެއްބަސްވިއެވެ. އެމީހުންގެ ރިސަރޗް ބޯޓު ފުޖިމާރޫ އެދުވަސްވަރުއޮތީ ސްރީލަންކާއަށް އައިހެވެ. އެދަތުރުގައި އެބޯޓު ދިވެހިރާއްޖެއަށް ފޮނުވުމަށްވެސް ޖަޕާނުސަރުކާރުން އެއްބަސްވިއެވެ.</p>

  <p class="right">އެ ދެތަޖްރިބާކާރުންނަކީ ޖަޕާނުސަރުކާރުން ސްޕޮންސަރ ކުރި ޝިއިޖީއާއި، ދިވެހިސަރުކާރުން ސްޕޮންސަރކުރި ސަޓޯއެވެ. އެމީހުންގެ މިޒިޔާރަތުގައި އެދެމީހުން އުތުރުގެއަތޮޅުތަކަށް ކުރިދަތުރުގައި އަޅުގަނޑު ބައިވެރިވީމެވެ. ދެކުނުގެ އަތޮޅުތަކަށްވެސް ދަތުރުކުރިއެވެ. ޖަޕާނުސަރުކާރުން ސްޕޮންސަރކުރި ތަޖްރިބާކާރު ބޭނުންވީ ދޮށީގެ މަސްވެރިކަމާއި، ވަދުނަނުގެ މަސްވެރިކަމުގެ އެކްސްޕެރިމެންޓް ދިވެހިކަނޑުގައި ކުރުމަށެވެ.</p>

  <p class="right">މި ދެބޭނުމަށް ފުދިދާނެ، ލަކުޑިން ބަނދެފައިވާ ޖަޕާނުގެ ބޯޓެއް އަޅުގަނޑުމެންގަތީމެވެ. މިބޯޓަކީ "މުލަޓް" އެވެ. މިކަންކުރުމަށް ސަޓޯއާއި އެހެން އިންޖިނޭރެއް އަޅުގަނޑުމެން ކުއްޔަށްހިފީއެވެ. އަދި އެބޯޓުގައި ކޮންމެވެސް ވަރަކަށް މަސްވެރިކަންކުރިއެވެ. ހިތާމައަކީ އެބޯޓު ފަރަކަށް އަރައިގެން އެމަޝްރޫޢު ދޫކޮށްލަން ޖެހުނުކަމެވެ. ނަމަވެސް، އެ ދެތަޖްރިބާކާރުންގެ ރިޕޯޓުގެ މައްޗަށްބިނާކޮށް، ދިވެހިރާއްޖޭގައި ދޮށީގެމަސްވެރިކަންކުރުމަށް، އާ ފައިބަރގްލާސް ބޯޓެއް ދިވެހިރާއްޖެއަށްދިނެވެ. މިއީ އެކަމަށްފަރުމާކޮށްފައިވާ، "ލޯޕޭޒް" ނަމަކަށްކިޔުނު ބޯޓެކެވެ.</p>

  <p class="right">ދެންކުރިމަތިވީ މީހުންގެ މަސްއަލައެކެވެ. ރަށްރަށުގެމީހުންގެ ވިސްނުންހުރީ ވަރަށްމުސްކުޅި އާދަކާދަތަކެއްގެ މައްޗަށް ބިނާވެފައިކަމުން، އެމީހުންގެ ގެދޮރުދޫކޮށް ދެތިންރެއަށްވެސް ކަނޑުމައްޗަށް ބޯޓެއްގައިދިޔުމަށް ތިބީ ތައްޔާރަކަށްނޫނެވެ.</p>

  <p class="right">ނަމަވެސް ރާއްޖޭގައި ބަނދެފައިވާ ބޯޓުތަކަކީ، ދޮށީގެމަސްވެރިކަމަށް ރަނގަޅު އުޅަނދުފަހަރެވެ. ޚާއްޞަކޮށް، މަސްވެރިންނަށް ފަތިހުމަހަށްގޮސް ހަމައެދުވަހު އެނބުރިރަށަށް އާދެވޭތީއެވެ. ބޭނުންވަނީ އެމީހުން ބާނާ އިތުރުމަސް ބޭރުކުރާނެ އިތުބާރުހުރި މާރުކޭޓެކެވެ.</p>

  <p class="right">ދިވެހިއާބާދީ ދިރިއުޅެމުން ގެންދިޔައީ، މަސްވެރިކަމުންނާއި އެއިރުގައިއޮތް އަޅުގަނޑުމެންގެ ބޯޓުފަހަރުގެ ކުޑަޞިނާޢަތަކުން ލިބުނު އާމްދަނީއަކުންނެވެ. 1950 އާއި 1960 ގެއަހަރުތަކުގެ ތެރޭގައި، ފަތުރުވެރިކަމަކީ ބޭރުފައިސާ ލިބިދާނެ ވަޞީލަތެއްކަމަށް ހިތަށްވެސް ގެނެވިފައެއްނެތެވެ.</p>

  <p class="right">އަޅުގަނޑުމެންގެ ދަތުރުފަތުރު އޮންނަނީ، މާލެއާއި ސިލޯނާ ދެމެދު ދެކޮޅުދަތުރު ކުރާގޮތަށެވެ. އަހަރަކު އެއްފަހަރު އިންޑިޔާއަށް ދަތުރެއްކޮށްފާނެއެވެ. ކަންމިހެންއޮއްވާ، ދިވެހިސަރުކާރާއި ސިލޯނުސަރުކާރާ ދެމެދު އެއްބަސްވުމެއްގައި ސޮއިކުރެވުނެވެ. ނަތީޖާއެއްގެ ގޮތުން ސިލޯނުން ވަކިޢަދަދަކަށް މަސްގަތުމަށާއި، އޭގެ ބަދަލުގެ ގޮތުގައި ސިލޯނުސަރުކާރުން ހަނޑުލާއި ހަކުރާއި ފުށާ އަދި އެހެން އަސާސީކާބޯތަކެތި ދިވެހިރާއްޖެއަށް ގެނައުމުގެ ހުއްދަދެއްވިއެވެ.</p>

  <p class="right">ދިވެހިރާއްޖެއަށް މިތަކެތި ސިލޯނުން ވިއްކަނީ އެމީހުން ގަންނައަގަށްވުރެ ތިނެއް އިންސައްތަ ބޮޑުކޮށެވެ. ފައިސާ ދެއްކުމުން ގުދަންކުރުމަކާނުލާ އަޅުގަނޑުމެންނަށް ތަކެތިލިބެއެވެ. ހަކުރު ލިބެނީ މެނިންގ މާރުކޭޓުންނެވެ. ހަނޑުލާއި ފުށް ލިބެނީ ޗާމަރޒް މާރުކޭޓުންނެވެ. އުފުލުމާ އެހެނިހެން ޚަރަދުތައް ކުރަންޖެހެނީ އަޅުގަނޑުމެންނެވެ.</p>

  <p class="right">މިހެންކަމުން ދެފަރާތަށް ހިނގާ ވިޔަފާރިއެއް ޤާއިމްވެއްޖެއެވެ. އަޅުގަނޑުމެން ހިކިކަނޑުމަސް (އުންބަލަކަޑަ) ކޮޅުނބަށް ގެނެސްގެން، ހަނޑޫ، ހަކުރު، ފުށް އަދި ބައެއް އެހެންމުދާ މާލެއަށްގެންދަމެވެ. މިގޮތުން އަޅުގަނޑުމެންގެ އަމިއްލަ ފުދުންތެރިކަން އެއިރުއޮތެވެ. ނަމަވެސް ކުރިއަކަށްނުދެއެވެ. މިފުދުންތެރިކަމުގެދަށުގައި ހެދިބޮޑުވެ ކަންތައްތައް ރަނގަޅުވުމުގެ ފުރުސަތެއްނެތެވެ.</p>

  <p class="right">އަޅުގަނޑުމެންނަށް ރަނގަޅުމަސްވެރިކަމުގެމޫސުމެއް ކަމުގައިވާނަމަ ޙާލަތުގޯސްވެއެވެ. އަޅުގަނޑުމެންނާއި ސިލޯނާ ދެމެދު ސޮއިކޮށްފައިވާ އެގްރީމެންޓްގެދަށުން ސިލޯނަށް މަސްއެކްސްޕޯރޓްކުރެވެނީ ވަކިއަދަދަކަށެވެ. އަޅުގަނޑުމެންގެ އަތުގައި ކިތަންމެވަރަކަށް މަސް އިތުރުވެފައިހުރިކަމުގައިވީނަމަވެސް، އަދި އެމަސް ބޭރުކުރަން ބޭނުންވިކަމުގައިވީނަމަވެސް، ކަނޑައެޅިފައިވާ ކޯޓާ އަށްވުރެ އިތުރަށް މަސް އެކްސްޕޯރޓެއްނުކުރެވެއެވެ. ޙައްލަކީ ދެސަރުކާރުގެ ދެމެދުގައި އިތުރަށް ވާހަކަދެއްކުމެވެ. މީގެސަބަބުން މަސްއަލަ ހަމަޖެހުމަށް ގިނަވަގުތު ހޭދަވިއެވެ. އާޚިރުނަތީޖާއަކީ އަޅުގަނޑުމެންނަށް ގެއްލުންވުމެވެ. އަޅުގަނޑުމެންގެއަތުގައި ވަރަށްގިނަ މަސް ހުރުމާއެކު، އެބޭރުކުރާނެ މާރުކޭޓެއް ތައްޔާރުވެފައި ނެތުމުންނެވެ.</p>

  <p class="right">މަސްވެރިން ބާނާފައިވާ މަސް ބޭރުކުރުމަށް އަޅުގަނޑު ކުރިންއިޝާރާތްކޮށްފައިވާ ޙައްލުހޯދިދާނެގޮތެއް ދުވަސްތަކަކަށްފަހު ކުރިމަތިވެއްޖެއެވެ. މިކަންފެށުނީވެސް އަޅުގަނޑުގެ ގާތުގައި އެހީއަކަށް އެދިވަޑައިގެން ނާޞިރު ފާޅުކުރެއްވި ޚިޔާލުފުޅަކާއި ގުޅިގެންނެވެ.</p>

  <p class="right">ނާޞިރު ވަޒީރުލްއަޢުޒަމަކަށް ވެވަޑައިގެންނެވި އިރު، މާލޭގެ އާބާދީއަކީ 30,000 މީހުންނެވެ. އެމީހުން ހަވީރުކޮޅު ފޫހިފިލުވާލަން ކުރާނެ އެއްވެސްކަމެއްނެތެވެ. ނާޞިރަކީ ޓެކްނޮލޮޖީއަށް ވަރަށްޝައުޤުވެރި ވެވަޑައިގަންނަވާ ބޭފުޅެކެވެ. އަދި ރޭގަނޑު މީހުން ކުރާނެކަމެއް ބޭއްވެވުމަށްޓަކައި ބައިސްކޯފުގެއެއް ހުޅުއްވަން ބޭނުންފުޅުވިއެވެ.</p>

  <p class="right">މިޚިޔާލުފުޅަކީ އަޅުގަނޑަށް މުޅިން ބީރައްޓެހި ޚިޔާލުފުޅަކަށް ވީނަމަވެސް އަޅުގަނޑު ރިސާރޗް ހެދުމަށްފަހު، ނާޞިރު ވިދާޅުވި ކަންތައް ކުރުމައިގެން ކުރިއަށްދިޔައީމެވެ. މިއީ މަސްވެރިކަމަށް ދިމާވެގެން އުޅޭ މައްސަލަ ޙައްލު ކުރުމަށް އެހީތެރިކަން ފޯރުކޮށްދިން ޚިޔާލުފުޅަކަށްވާތީ، މިކަމުގެ ފެށުން މިހިސާބުގައި ގެނައުމަކީ އައުލާ ކަމެއް ކަމުގައި ދެކެމެވެ.</p>

  <p class="right">ފިލްމްދެއްކުމުގެ ކަންތައް އަޅުގަނޑު ފަށައިގަތީ، ބޮމްބޭގައި ހުންނަ ފިލްމް ލައިބްރަރީއަކުން 16 މިލިމީޓަރުގެ ފިލްމް ކުއްޔަށްހިފައިގެންނެވެ. މިއީ ހިންދީބަހުން ހަދާފައިވާ ފިލްމްތަކެކެވެ. މިއީ ވިޔަފާރީގެގޮތުގައިދައްކަން ހަދާފައިވާ ފިލްމްތަކެކެވެ. ނަމަވެސް މިއީ ދިވެހިރާއްޖޭގައި ވަރަށް މަޤްބޫލު އެއްޗެއްކަން ވަރަށްއަވަހަށް އެނގިއްޖެއެވެ. މާލޭގައި ފިލްމްބަލާމީހުން ގިނަވައްތަރުގެ ހިންދީފިލްމް ބަލަން ބޭނުންވެފައިވާލެއް ބޮޑުކަމުން، މާލޭ ސިނަމާ ކުންފުނި ކިޔާ ޕަބްލިކް ކުންފުންޏެއް ރެޖިސްޓްރީ ކުރެއްވިއެވެ. 1959 ވަނައަހަރު ހުޅުވި އޮލިމްޕަސް ކިޔާ ބައިސްކޯފުގެ ހެދީ އެކުންފުނީގެ ފަރާތުންނެވެ.</p>

  <p class="right">އެދުވަސްވަރު މިފަދަ ބޮޑެތި މަޝްރޫޢުތަކުގައި އިންވެސްޓްކުރާނެ މުއްސަނދިންނެއް ނެތެވެ. މިފަދަކަމެއް ކުރުމުގެ ޤާބިލިއްޔަތު ހުރީ ހަމައެކަނި ސަރުކާރުގެ ކިބައިގައެވެ.</p>

  <p class="right">ނަމަވެސް ނާޞިރު ދެކެވަޑައިގަތީ ސަރުކާރުން ބައިސްކޯފްދައްކާގެއެއް ހިންގުމުގެ ވިޔަފާރިކުރުމަކީ ރަނގަޅު ކަމެއްނޫންކަމުގައެވެ. ނަމަވެސް މުނިފޫހިފިލުވުމުގެ ޙަރަކާތެއް އޮތުމަށް ނިންމެވީއެވެ. މިއީ މަސްއަލަ ޙައްލުކުރަންޖެހޭ ހިނދު އެކަމަށް ނާޞިރު ޢަމަލުކުރައްވާގޮތުގެ އިތުރު މިސާލެކެވެ.</p>

  <p class="right">ބައިސްކޯފްބަލާގެ ހެދުމަށްފަހު، އެތާގައި ދައްކާނޭ 35 މިލިމީޓަރުގެ ފިލްމު ހޯދުމަކީ ދިމާވި އަނެއް މަސްއަލައެވެ. މާލޭގައި ފިލްމު ދެއްކުމަށްޓަކައި އިންޑިޔާގެ ފިލްމް ދޫކުރާ އެއްވެސް މީހަކު ހުރީ މާހެޔޮ އަގެއްގައި ފިލްމް ދޫކުރާކަށް ނޫނެވެ. އެއީ އަޅުގަނޑުމެންނަށް ދެވެންއޮތީ ހަމަ އެންމެ 200 ރުފިޔާ ކަމުންނެވެ.</p>

  <p class="right">ސިލޯނުގައި އަޅުގަނޑު ހުރީ ކޮމަރޝަލް ސެކްރެޓަރީގެ މަޤާމުގައި ކަމަށްވާތީ، އަޅުގަނޑުގެ އަމިއްލަ މަސައްކަތް ކުރުމަށް ހުސްވަގުތުލިބެއެވެ. އެހެންކަމުން ލިބޭހުސްވަގުތުތަކުގައި ކުރާމަސައްކަތެއްގެގޮތުގައި ފިލްމުއެތެރެކުރަން ފެށީމެވެ. މިގޮތުން ލިބޭކުލިން، އިންޑިޔާގެ ފިލްމްއުފައްދާ އަދި ފިލްމްދޫކުރާ ފަރާތްތަކަށް މިމަޝްރޫޢު އާއިގެން ކުރިއަށްދިއުމަށް އެކަށީގެންވާ ފައިދާއެއްލިބެއެވެ.</p>

  <p class="right">ސިލޯނުގައި ފިލްމްދެއްކުމުގެ ހުއްދަނެގިއިރު، އެހުއްދައިގެ ތެރޭގައި ދިވެހިރާއްޖެވެސް ހިމެނުމަށް އަޅުގަނޑު ވަރަށް ފަރުވާތެރިވީމެވެ. އަދި އަޅުގަނޑު ފިލްމްތައް ފުރަތަމަ މާލެއަށް ފޮނުވަން އިސްކަންދެމެވެ. އެއީ އެންމެފަހުގެ އިންޑިޔާ ފިލްމް ފުރަތަމަ ދައްކަނީ މާލޭގައި ކަމަށްވުމަށްޓަކައެވެ.</p>

  <p class="right">މިދުވަސްވަރު، އެދުވަސްވަރާއި ޚިލާފަށް ހިންދީފިލްމް ސިލޯނަށް ގެނައުންވަނީ ހިފަހައްޓާފައެއްނޫނެވެ. އަދި އަޅުގަނޑު އިންޑިޔާގެފިލްމް އެތެރެކުރާ މީހުންނާއި ރައްޓެހިކަމުން، އެމީހުންތިބެނީ އުފަލާއެކު އެހީތެރިވުމަށް ތައްޔާރަށެވެ. ބުންބާއިން ފިލްމް ގެނައުމަށް ވާދަވެރިކަންއޮވެއެވެ. އެހެންކަމުން މިވާދަވެރިކަން ފޫއަޅުވާލުމަށްޓަކައި ބުމްބާގައި އަޅުގަނޑު ވިއުގައެއް ޤާއިމްކުރީމެވެ.</p>

  <p class="right">ފިލްމް އެކްސްޗޭންޖްގައި އަޅުގަނޑު ބްރޯކަރުން ބައިތިއްބައި، އެމީހުން އެންމެފަހުންނެރޭ ފިލްމްތަކުގެ މަޢުލޫމާތު އަޅުގަނޑަށް ފޮނުވައެވެ. އެއީ އިންޑިޔާގެ ފިލްމީދާއިރާގެ ރިޕޯޓް ކޮންމެދުވަހަކު އަޅުގަނޑަށްލިބި، މިގޮތުން ފިލްމެއްގެ ކާމިޔާބާއިމެދު ޚުދު އަޅުގަނޑު އިންސާފްކުރުމަށެވެ. މިމަސައްކަތުގައި އުޅުމުން ރަނގަޅު ފިލްމް އުފައްދަމުންދާ ބައެއް ފިލްމްޕްރޮޑިއުސަރުންނާއި ޑިރެކްޓަރުން އަޅުގަނޑަށް ދަސްވެ، އަދި ގަންނާނެ އެއްޗަކާބެހޭ ޚިޔާލެއްލިބެއެވެ. އަޅުގަނޑު ގަންނަނީ ކަނޑައެޅިފައިވާ ވަކިޢަދަދަކަށް ފައިސާ ދައްކާގޮތަށެވެ. ވަރަށްކުޑަ ޑިޕޮޒިޓެއް ދެއްކުމުން ފިލްމްލިބެއެވެ.</p>

  <p class="right">ދިވެހިރާއްޖޭގައި ހިންދީފިލްމު މަޤްބޫލް ވެފައިވާއިރު، ސިލޯނުގައި، ސިންގަޅަބަހުގެ ދާއިރާއަށް އަމާޒުކޮށްގެން އަޅުގަނޑު ފަށައިގަތީމެވެ. އެއީ ހިންދީފިލްމަށް ސިންގަޅަބަހުން އަޑުއެޅުމެވެ. މިކަން މާކާމިޔާބެއްނުވިއެވެ. ސަބަބަކީ ތުންފަތުގެ ހަރަކާތްތަކާއި ބަސްތަކާ ދިމާނުވުމެވެ. މިމަސައްކަތް ކުރުމަށްޓަކައި ތަފާތު މުއައްސަސާއެއް އަޅުގަނޑު އުފެއްދީމެވެ. ވަކިއޮފީހަކާއި މުވައްޒަފުންނާއެކު، މިމަސައްކަތްކުރުމަށް އަޅުގަނޑު ސްރީފިލްމްސް ކިޔާ ކުންފުންޏެއް ރެޖިސްޓްރީކުރީމެވެ. އެއިރު ސިންގަޅަބަހުން އަޑުއެޅި ބައެއްފިލްމްތަކުގެހަނދާން މިއަދުވެސް އެބަހުއްޓެވެ.</p>

  <p class="right">ދެތިންއަހަރެއްގެފަހުން މަސްވެރިކަމުގެ ޞިނާޢާތު ކުރިއެރުވުމަށްޓަކައި ޚިޔާލުތައްލިބުނީ އެއިރު އަޅުގަނޑުފެށި މިކުޑަކުޑަ މަސައްކަތުގެ ސަބަބުންނެވެ.</p>
</body>
</html>
