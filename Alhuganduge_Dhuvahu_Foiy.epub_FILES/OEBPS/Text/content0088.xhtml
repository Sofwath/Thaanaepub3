<?xml version="1.0" encoding="UTF-8"?>
<html xml:lang="dv" xmlns="http://www.w3.org/1999/xhtml">
<head dir="rtl">
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body dir="rtl" class="calibre">
  <h1 class="center" id="heading_id_87"></h1>

  <p class="right1">1986 ވަނައަހަރު އަނެއްކާވެސް މާލޭގައި ބަނދަރެއްހެދުމުގެ މަސައްކަތުގައި އަޅުގަނޑު އުޅެންޖެހިއްޖެއެވެ. މިފަހަރުއެއީ މާލޭގެ ވިޔަފާރިބަނދަރުގެ މަސައްކަތެވެ. މިހާހިސާބުން މިކަމުގައި ދިމާވި ދަތިތަކާއި މަސްއަލަތަކުގެ ވާހަކަލިޔުމުގެބަދަލުގައި، ރައީސް މައުމޫން އަޅުގަނޑަށްފޮނުއްވި އަޅުގަނޑު ވަރަށްއުފާވެ ފަޚުރުވެރިވާ،ސިޓީފުޅު ނަކަލުކޮށްލުން މާއައުލާކަންބޮޑުކަމުގައި އަޅުގަނޑަށްފެނެއެވެ.</p>

  <p class="right"> </p>

  <p class="caption1">އޮނަރަބްލް ޢަލީ ޢުމަރު މަނިކު.</p>

  <p class="caption1">15 ސެޕްޓެމްބަރ 1986ގައި ހުޅުވޭ މާލޭގެ ވިޔަފާރިބަނދަރު ހެދުމުގައި މަނިކުފާނު ކޮށްދެއްވާފައިވާ ކަންތައްތަކަށް ޝުކުރުދެންނެވުމަށް މިފުރުޞަތުގެ ބޭނުންކުރުމަކީ އަޅުގަނޑަށް ލިބޭ އުފަލެކެވެ.</p>

  <p class="caption1">ރަށަށް މުދާ އަރުވާ ބޭލުން އަވަހަށް އަދިރަނގަޅަށް ކުރުމަށްޓަކައި ވިޔަފާރިބަނދަރެއްހެދުމަކީ ދުވަސްތަކެއްވަންދެން ވިސްނަމުން ގެންގޮސްފައިވާކަމެކެވެ. މިކަން ޙަޤީޤަތަކަށްވީ މިފަދަމަޝްރޫޢުއެއް ވިޔަފާރިލޯނެއްނަގައިގެން ކުރުމަށް މަނިކުފާނު ދެއްވި އެއްބާރުލުމުގެ ސަބަބުންނެވެ. މިމަޝްރޫޢުގައި ކަނޑައަޅާފައިވާ މަޤްޞަދުތައް ޙާޞިލްކުރެވޭނެ ހަމައެކަނި ގޮތަކީ މިކަންކުރުން މަނިކުފާނުގެ ސީދާބެއްލެވުމުގެދަށުން ގެންގޮސްގެންކަން އަޅުގަނޑަށް ވިސްނުނެވެ.</p>

  <p class="caption1">މާލޭގެ ވިޔަފާރި ބަނދަރުގެ ފުރަތަމަފިޔަވަހި މިވަނީނިމިފައެވެ. އަދި މިހާރުމިވަނީ ބޭނުންކުރެވެންވެސް ފަށާފައެވެ. އެހެންކަމުން މިމަޝްރޫޢާގުޅިގެން މަނިކުފާނު ކުރައްވާފައިވާ މިންނެތް މަސައްކަތާއި އެހީތެރިކަމާއި އަދި އަޅުގަނޑަށްދެއްވި އިރުޝާދަށްޓަކައި މަނިކުފާނަށް މުބާރަކްބާދީއާއި ޝުކުރުދެންނެވުމަށް މިފުރުޞަތުގެ ބޭނުންކުރުމަކީ އެންމެ އައުލާވެގެންވާގޮތެވެ.</p>

  <p class="caption1">ސޮއި: މައުމޫން ޢަބްދުލް ޤައްޔޫމް،</p>

  <p class="caption1">ދިވެހިރާއްޖޭގެ ރައީސުލްޖުމްހޫރިއްޔާ</p>

  <p class="caption1">6 އޮކްޓޯބަރ 1986.</p>

  <p class="right"> </p>

  <p class="right">މި ބޮޑުމަޝްރޫޢަށްފަހު އަޅުގަނޑު މަސައްކަތްކޮށްފައިވާނީ މަތިންދާބޯޓާއިބެހޭ އިތުރު ކަންތައްތަކުގައެވެ. 1987 ވަނައަހަރާއި ހަމައަށް، ސިންގަޕޯރ އެއަރލައިންސްގެ ފަރާތުންވަނީ ޔޫރަޕަށް ރާއްޖެ މެދުވެރިކޮށް ދަތުރުކުރުމަށް ސޮއިކޮށްފައިވާ އެއްބަސްވުމާއި އެއްގޮތަށް ކަންކޮށްފައެވެ. މީގެބަދަލުގައި އެސް.އައި.އޭ.ގެ ފަރާތުން ސިންގަޕޫރު/ޔޫރަޕަށް ސީދާ ފްލައިޓްތައް އެމީހުންގެ ބޯއިންގ 747 (400)ގެ އާބޯޓުތަކުގައިވަނީ ފަށާފައެވެ. އެހެންކަމުން، ކުރީގެ ޚިދުމަތް އެމީހުންހުއްޓާލިއެވެ. އެދުވަސްވަރު އެސް.އައި.އޭ.އިން ދިވެހިރާއްޖެއަށާއި ރާއްޖެއިންބޭރަށް ކޮންމެ ކޮޅަކަށް ދަތުރުކުރާ ފަސިންޖަރުންގެ ޢަދަދުވަނީ 250 އަށްއަރާފައެވެ.</p>

  <p class="right">މިހާ ހިސާބުންފެށިގެން ސިންގަޕޫރު/ޔޫރަޕް/ސިންގަޕޫރު މިސެކްޓަރގައި މާލެއިންނާއި މާލެއަށް ދަތުރުކުރާ ފަސިންޖަރުންނަށްޖެހުނީ ސިންގަޕޯރ އެއަރލައިންސްގެ އެއަރބަސް އޭ310 ގައި މާލެއިންނާއި މާލެއަށް ދަތުރުކުރާށެވެ. މިހެންހެދުމުން ސިންގަޕޫރު މިވީ އެސް.އައި.އޭ.ގެ ފަސިންޖަރުން ބަދަލުވާ މަރުކަޒުކަމުގައެވެ. އަދި މިއާއިގުޅިގެން، ޗަންގީ އެއަރޕޯރޓްގެބޭނުން އިތުރުވުމާއެކު، މިކަމަކީ އެއެއަރޕޯރޓަށް އިތުރުކުރިއެރުމަކަށް ނުވަތަ ކާމިޔާބަކަށްވިއެވެ.</p>

  <p class="right">މިގޮތަށް ދަތުރުތައް ހަމަޖެހުންވީ، އެސް.އައި އޭ.އަށް މަންފާކުރިކަމަކަށެވެ. އެއީ ބޯއިންގ 747 (400) ގެ ބޯޓަކީ ސިންގަޕޫރ/ޔޫރަޕްއަށް ނުހުއްޓާ 14 ގަޑިއިރު ނުވަތަ 16 ގަޑިއިރު ދުއްވޭ ބޯޓެއްކަމުންނެވެ. ހުއްޓަން ބޭނުންނުވުމާއި ކްރޫ ބަދަލުކުރަންނުޖެހުމުން، ތެލާއި އެއަރޕޯރޓްގެ ޚަރަދުވެސް އެކަށީގެންވާވަރަކަށް ކުޑަވިއެވެ. މާލޭގައި ތެޔޮ ވަރަށްއަގުބޮޑެވެ. ޔޫރަޕާއި ސިންގަޕޫރުގައި ނިސްބަތުން ތެޔޮއަގުހެވެވެ. އެހެންކަމުން މިއީވެސް އެއަރލައިނަށް ވަރަށްބޮޑު ޚަރަދުކުޑަވުމެކެވެ.</p>

  <p class="right">ސިންގަޕޫރު/މާލެ/ސިންގަޕޫރަށް ދަތުރުކުރާ އަދި ސަރަހައްދީދަތުރުކުރާ ބޯޓު ޢާންމުގޮތެއްގައި ސިންގަޕޫރުގެ އެއަރޕޯރޓްގައި ގާތްގަނޑަކަށް ރޭގަނޑު ނުވަޔަކުން ފަތިހުފަހެއްޖަހަންދެން މަޑުކޮށްފައި އޮންނާނެއެވެ. ސިންގަޕޫރު/މާލެ/ސިންގަޕޫރު އަދި ސިންގަޕޫރު/ކަރާޗީ - ބުންބާ/މެދުއިރުމަތި ފްލައިޓްތައް ތަޢާރަފްކުރެވުނީ މިދުވަސްވަރުއެވެ. މީގެސަބަބުން އެއަރބަސް އޭ310 ބޭނުންކުރެވޭވަގުތު ވަރަށްބޮޑަށް އިތުރުވިއެވެ. އެކަމަކު، ފަސިންޖަރުންނަށް މިކަމުން އުނދަގޫއުފުއްލަންޖެހުނެވެ. އެއީ ގާތްގަނޑަކަށް 8 ގަޑިއިރު އެމީހުންނަށް ދެންއޮންނަ ފްލައިޓަކުން ފުރުމަށް މަޑުކުރަންޖެހޭތީއެވެ.</p>

  <p class="right">އެހެންނަމަވެސް ޕެސެންޖަރުންތިބެނީ އުފަލުންނެވެ. އެއީ އެސް.އައި.އޭ.ގެ ފަރާތުން ސިންގަޕޫރުގައި "ދުވާލު މަޑުކުރާ" އޮފަރއެއް އޮތުމުގެސަބަބުން، ފަސިންޖަރުންނަށް ސިންގަޕޫރުގައި ވަރުބަލިފިލުވާލަން ނުވަތަ ބާޒާރުކޮށްލާނެ ފުރުޞަތުލިބުމެވެ. މިވަނީ ތަފާތު އާކަމަކަށެވެ. އެސް.އައި.އޭ.ގެ ފަރާތުން ސިންގަޕޫރު/މާލެ/ސިންގަޕޫރަށް ރަނގަޅުޢަދަދެއްގެ ފަސިންޖަރުންނާއިއެކު، ކޮންމެދުވަހަކު ދަތުރުކުރެއެވެ.</p>

  <p class="right">އަޅުގަނޑުމެން އެމީހުންނާއިއެކު ރަނގަޅު، ރަޙްމަތްތެރި، ވިޔަފާރިގުޅުމެއް ބޭއްވިނަމަ، އަޅުގަނޑު ދެކޭގޮތުގައި އެސް.އައި.އޭ.ގެ ފަރާތުން ސީދާ ފްލައިޓްތައް މާލެމެދުވެރިކޮށް އެމީހުންގެ އެއަރލައިނުން ނުވަތަ "ކޯޑް ޝެއަރ" ފަދަގޮތަކަށް ބޭއްވުމަށް އެއްބަސްކުރެވުނީހެވެ.</p>

  <p class="right">އަޅުގަނޑަށް އެނގިފައިވާގޮތުގައި މިކަންވީ މިހިނެއްނޫނެވެ. އެހެންކަމުން އެއްވެސް ހެޔޮއެދުމެއް އުފެދިފައެއްނުވެއެވެ. މިސާލެއްގެގޮތުން، އެމީހުން އުފާކުރުމަށްޓަކައި ބައެއްޚާއްސަޢިނާޔަތް އެމީހުންނަށްދިނުންފަދަ ކަންކަންކުރުމުގެ ސަބަބުން ރަނގަޅުގުޅުމެއްއުފެދި، އަދި ޖޮއިންޓް ވެންޗަރެއްވެސް އުފެއްދުނީހެވެ. އަޅުގަނޑުމެން ރަނގަޅަށް މިކުޅިވަރު ކުޅުނުނަމަ މިކަންވެއްޖައީހެވެ.</p>

  <p class="right">އެއަރލައިންގެފަރާތުން އިންފްލައިޓް ކޭޓަރިންގެޚިދުމަތް މާލޭބައިނަލްއަޤްވާމީ އެއަރޕޯރޓްގައި ހެދުމަށް ޝައުޤުވެރިވާކަން އެމީހުންފާޅުކުރިއެވެ. އަޅުގަނޑަށް ރައީސް މައުމޫން އެންގެވީ، މިކަންކުރުމުގެގޮތުން، އެސް.އައި.އޭ.އާއިއެކު ޖޮއިންޓް ވެންޗަރ އެއްބަސްވުމެއްގެ މަޝްވަރާތައްކުރުމަށެވެ. މިކަމުގައި ދިވެހިރާއްޖެއަށް އެންމެފަހިކޮށް އޮންނާނެގޮތަކަށް ނިންމުމަށް ޑީ.ސީ.އޭ.އަށް އެހީތެރިވުމަށެވެ.</p>

  <p class="right">އެސް.އައި.އޭ.ގެ ހުރިހާ ފްލައިޓްތަކުގެ ކޭޓަރިންގ ކަންތައްކުރަނީ އެސް.އައި.އޭ.ގެ އަމިއްލަ ސަބްސިޑިއަރީ (ކުންފުންޏެއް) ކަމުގައިވާ ސިންގަޕޯރ އެއަރލައިންސް ޓަރމިނަލް ސަރވިސަސް (ސެޓްސް) ގެ ފަރާތުންނެވެ. މިދުވަސްވަރު ސެޓްސްގެ ފަރާތުން ވަރަށްގިނަޤައުމުތަކުގައި މިފަދަ ޖޮއިންޓް ވެންޗަރ ކުންފުނި ހަދާފައިވެއެވެ. އެއަރ ލަންކާގެ ފަރާތުން އެދުވަސްވަރު ގެންދަނީ ޖޮއިންޓް ވެންޗަރ ފްލައިޓް ބަދިގެއެއް ތައި އެއަރވޭޒް އާއި ގުޅިގެން ކޮޅުނބު އިންޓަރނެޝަނަލް އެއަރޕޯރޓްގައި ހިންގަމުންނެވެ. އެއަރ ލަންކާގެ ފަރާތުންވެސް މާލޭގައި މަތިންދާބޯޓަށް ކާތަކެތި ތައްޔާރުކުރާ ބަދިގެއެއްހިންގަން ޖޮއިންޓް ވެންޗަރ ކުންފުންޏެއް ހެދުމަށް ޑީ. ސީ. އޭ. މާލެއަށް ހުށަހަޅާފައިވެއެވެ.</p>

  <p class="right">އަޅުގަނޑުމެން މަޝްވަރާތައްފެށީ ސިންގަޕޫރުގައެވެ. ސެޓްސްގެފަރާތުން ބައިވެރިވީ ޓާންއެވެ. އޭނާއަކީ އެތާގެ ސީ.އީ.އޯ.އަދި ޤާނޫނީވަކީލެކެވެ. ދިވެހިރާއްޖޭގެ ފަރާތުން ޑީ.ސީ.އޭ.މާލެއާއި އަޅުގަނޑުގެއިތުރުން އަޅުގަނޑުމެންނަށް އެހީތެރިވެދިނުމަށް ކޮޅުނބުގެ ޤާނޫނީވަކީލަކު ހިމެނުނެވެ.</p>

  <p class="right">ވާހަކަތައް ވަރަށްހަރުކަށިވެފައި، އޭގައި ވަރަށްގިނަ ޕޮއިންޓްތަކެއް ހިމެނުނެވެ. ދެދުވަހުގެ މަޝްވަރާތަކަށްފަހު ތިރީގައި މިދަންނަވާގޮތުގެމަތިން އެއްބަސްވުމަކަށްއާދެވުނެވެ:</p>

  <ul class="calibre6">
    <li class="right2">ދިވެހިރާއްޖޭގެ 60 އިންސައްތަ އަދި ސެޓްސްގެ 40 އިންސައްތަ އޮންނަ ޖޮއިންޓް ވެންޗަރ ކުންފުންޏެއް އުފެއްދުން.</li>

    <li class="right2">ދެފަރާތުންމެ ރައުސުލްމާލެއްގެ ގޮތުގައި ކުޑަޢަދަދެއްގެ ފައިސާދިނުން. ސެޓްސްގެފަރާތުން ކަމަށްބޭނުންވާ ފައިސާ ވަރަށްކުޑަ އިންޓްރެސްޓްއަކާއިއެކު ދިނުން. އަދި ތަންޢިމާރާތްކޮށް، ކޭޓަރިނގއަށް ބޭނުންވާސާމާނު ދިނުން.</li>

    <li class="right2">ސެޓްސްގެފަރާތުން އެމީހުންގެ ތަޖުރިބާބޭނުންކޮށްގެން، ޖޮއިންޓް ވެންޗަރ ކުންފުންޏަށް އެއްވެސްއަގަކާއިނުލައި ހިލޭ ބަދިގެހެދުން. އެހެންހުރިހާ މަސައްކަތާއި ތަކެތި ޓެނޑަރ މެދުވެރިކޮށްކުރުން.</li>
  </ul>

  <p class="right1">މިމަޝްރޫއު އަވަހަށްނިންމުމަށްޓަކައި ސެޓްސްއަށް ހުރިހާއެހީތެރިކަމެއް އަޅުގަނޑު ފޯރުވައިދިނީމެވެ. އަޅުގަނޑަށް ދަންނަވަންޖެހެނީ އަޅުގަނޑުމެންނާއި ސެޓްސްއާއި ދެމެދު ވަރަށްރަނގަޅު ގުޅުމެއްއޮވެ، 20 ޖެނުއަރީ 1990 ވަނައަހަރު އަދި ރެކޯރޑްއަކާއިއެއްވަރު ކުރުމުއްދަތެއްގެތެރޭގައި ތަން ބޭނުންކުރަން ފަށައިފީމެވެ. ކަމާއިބެހޭ ހުރިހާފަރާތަކަށް ވިޔަފާރީގެ ކަންތައްތައް ރަނގަޅެވެ. ތިންއަހަރުދުވަހުގެ ތެރޭގައި ހުރިހާ ލޯނުތައް ދެއްކިއްޖެއެވެ. ދެފަރާތަށްމެ ފައިދާލިބި، އަދި ފައިދާ އިތުރުވަމުން ދިޔައެވެ. އަޅުގަނޑަށް މަޢުލޫމާތު ލިބިފައިވާގޮތުން، މިތަންފެށުނުފަހުން، ބަދިގެވަނީ ދެފަހަރުމަތިން ބޮޑުކޮށްފައެވެ.</p>

  <p class="right">އެއަށްފަހު އަޅުގަނޑު މަސައްކަތްކުރަންޖެހުނީ، ވަރަށްތަފާފު ދެމަޝްރޫޢުގައެވެ. 1988 ވަނައަހަރު ގެންނަންއުޅުނު އިންޤިލާބުގެސަބަބުން، ރައީސުލްޖުމްހޫރިއްޔާގެ ގަނޑުވަރު، ތީމުގެއަށް ލިބިފައިވާ ރައްކާތެރިކަން ނުވަތަ ޙިމާޔަތް ވަރަށްކުޑަކަން އެނގިއްޖެއެވެ. އެއީ ނަމުގައި ގަނޑުވަރެކެވެ. ޙަޤީޤަތުގައި އެއީ ބަނގަލޯ ކިޔާޒާތުގެ ފައްކާގެއެކެވެ. ޢަބްދުލްމަޖީދު ރަންނަބަނޑޭރިކިލެގެފާނު ސަރުކާރަށް ހަދިޔާކުރައްވާފައިވާތަނެކެވެ. ނާޞިރު މިތަން އެމަނިކުފާނުގެ ރަސްމީގެކޮޅުގެގޮތުގައި ބޭނުންކުރައްވަން ފެށްޓެވިއެވެ. އެތަނުގެ ފަހަތުން އޮތްބައި އެތަނާއި އެއްކޮށްލެއްވިއެވެ. އެއީމިހާރު އެސް.ޓީ.އޯ.އަށް ބަދަލުވެފައިވާ، ކުރީގެ އޭ.ޓީ.އޭ.ހިންގަމުންގެންދިޔަތަނެވެ. ރައީސުލް ޖުމްހޫރިއްޔާގެ ސެކްރެޓޭރިއަޓްވެސް ހިނގަނީ އެތާނގައެވެ.</p>

  <p class="right">ނާޞިރު ފަހުން "މުލީއާގެ" އަށް ބަދަލުވެވަޑައިގަތީއެވެ. ކުރިން "އަތިރީމާފަންނުގެ" އޭކިޔުނު މިގޭގެނަން "ތީމުގެ" އަށް ބަދަލުކުރެވުނެވެ. ވަޒީރުލްއަޢުޒަމްއެއް ޢައްޔަންކުރެއްވުމުން، އެތަން ބަދަލުވީ ވަޒީރުލްއަޢުޒަމްގެ އޮފީހަށެވެ. 1978 ވަނައަހަރު މައުމޫނު ރައީސުލްޖުމްހޫރިއްޔާގެ މަޤާމާއި ޙަވާލުވެވަޑައިގަތުމުން، އެމަނިކުފާނުގެ ރަސްމީ ގެކޮޅުކަމަށް މިތަންހަމަޖެހުނެވެ. މުލީއާގެ ބޭނުންކުރެވުނީ ދިވެހިރާއްޖެއަށް ވަޑައިގަންނަވާ ބޭރުގެޢިއްޒަތްތެރިން ތިއްބަވާ ގެކޮޅަކަށެވެ.</p>

  <p class="right">މައުމޫނު ތީމުގެ އަލުންޢިމާރާތްކުރައްވަން އުޅުއްވާވާހަކަ އިވުމަކުން އަޅުގަނޑު ޙައިރާނެއްނުވެއެވެ. އެތަން ތަޅާލައި އަލުން އެގެ ޢިމާރާތްކުރައްވަން ބޭނުންފުޅުވީ، ހަމައެކަނި އެމަނިކުފާނުގެ އަމިއްލަ ޙިމާޔަތަކަށްނޫނެވެ. އެމަނިކުފާނުގެ ދައުރުގައި ރާއްޖެއަށްލިބިފައިވާ ކުރިއެރުމާއި ދުނިޔޭގައި ރާއްޖޭގެމަޤާމު ރަމްޒުކޮށްދޭ ނިޝާނެއެއްގެގޮތުގައެވެ.</p>

  <p class="right"> </p>

  <div class="centered_image1">
    <img alt="" class="center3" src="../Images/Picture_34.png" />

    <p class="caption">ތީމުގޭގެ މަސައްކަތް ރަސްމީގޮތުންފެށުނީ 1992 ވަނައަހަރުގެ ޖޫންމަހު. ނިމުނީ 1994 ވަނައަހަރުގެ ޖެނުއަރީމަހު.</p>
  </div>

  <p class="right1"> </p>

  <p class="right">އ.ދ.އާއި، ކޮމަންވެލްތް ދައުލަތްތައްހިންގަވާ އިސްވެރިންގެ ޖަލްސާތަކާއި، ސާކްގެ ޖަލްސާތައްފަދަ، ބައިނަލްއަޤްވާމީ ބައްދަލުވުންތަކުގައި މައުމޫން ދެއްވާފައިވާ ތަޤްރީރުތަކުގެސަބަބުން، ދިވެހިރާއްޖެއަކީ މިއަދު ނާތަހުޒީބުޤައުމެއްގެގޮތުގައި ދުށުމުގެބަދަލުގައި، ބައިނަލްއަޤްވާމީގޮތުން އިޙްތިރާމްލިބިފައިވާ ޤައުމަކަށްވަނީވެފައެވެ. ރައީސަށް ފެނިވަޑައިގަތްގޮތުގައި އެމަނިކުފާނު ދިރިއުޅުއްވަންވާނީ، ބާވެފައިވާ ބަންގަލޯފާޑުގެ ގެއަކުނޫނެވެ. އެމަނިކުފާނުގެދަރަޖަ ނުވަތަ ޝަޚްޞިއްޔަތާއިއެކަށޭނަ ގަނޑުވަރެއްގައެވެ. ޝަރަފާއިއެކު މެހެމާނުންނާ ބައްދަލުކުރެއްވޭނޭފަދަ ތަނެއްގައެވެ.</p>

  <p class="right">1990 ވަނައަހަރުގެ އެޕްރީލްމަހު، މައުމޫން އަޅުގަނޑުގާތުގައި ތީމުގެ އަލުންހައްދަވަން ބޭނުންފުޅުވާވާހަކަ ވިދާޅުވިއެވެ. އެމަނިކުފާނު ވިދާޅުވީ، އެތަން ފަރުމާކުރާނެ އާރކިޓެކްޓެއްހޯދައި، ފުރަތަމަ ބޭނުންވާނެކުރެހުންތައް ކުރެހުމަށެވެ. އަޅުގަނޑު އެންމެފުރަތަމަ އެނބުރުނީ، އިސްލާމީ މަރުކަޒު ފަރުމާކުރުމުގައި ވަރަށްކާމިޔާބާއިއެކު އެކަންކޮށްފައިވާ، ކުއަލަލަމްޕޫރުގެ ހާޖީދާރާއި ދިމާއަށެވެ. ނަމަވެސް އެންމެފަހުން އެކަންކުރުމަށް އަޅުގަނޑުހޮވީ، އާ އާރކިޓެކްޓެއްކަމުގައިވާ ކުއަލަލަމްޕޫރުގެ ޖޭސަން ލޯވއެވެ.</p>

  <p class="right">ޖޭސަން ލޯވ ފުރަތަމަކުރެހި ސްކެޗްތައް، ނުވަތަ ކުރެހުންތައް، މައުމޫނު ބައްލަވައި ފާސްކުރެއްވުމަށްޓަކައި އެމަނިކުފާނުގެއަރިހަށް ފޮނުވީމެވެ. އެއަށްފަހު، ފަހުގެކުރެހުންތައް ކުރަހައި، ސްޓްރަކްޗުރަލް ކުރެހުންތަކާއި، މެކެނިކަލް އަދި އިލެކްޓްރިކަލް ކުރެހުންތަކާއި، ބިލް އޮފް ކުއޮންޓިޓީ އާއި ޓެންޑަރ ޑޮކިއުމަންޓްތައް އާކިޓެކްޓް ތައްޔާރުކުރިއެވެ. މައި އާރކިޓެކްޓްގެގޮތުން، ލޯވ އަކީ ޓީމް ލީޑަރެވެ. މިމަޝްރޫއުގައި މީނާގެދަށުން މަސައްކަތްކުރުމަށް ބޭނުންވާ ލައިސަންސްޑް އެހީތެރީން މީނާހޯދައި ހަމަޖެއްސިއެވެ.</p>

  <p class="right">ކަނޑައެޅުނު ވަކިކޮންޓްރެކްޓަރުންތަކެއްގެފަރާތުން ޓެންޑަރހޯދުނެވެ. ޖަޕާނުގެ މިޓްސުއި ކުންފުނީގެފަރާތުން ރާއްޖޭގައި އެދުވަސްވަރު މަސައްކަތްކުރެއެވެ. އަޅުގަނޑުމެން ސްރީލަންކާގެ މަޝްހޫރު ދެކޮންޓްރެކްޓަރުންނާއި އަދި މެޑްރާސްގެ ކޮންޓްރެކްޓަރަކާއިވެސް ގުޅީމެވެ. ޓެންޑަރތައް ހުޅުވުމަށްފަހު ވަޒަންކުރީމެވެ. އެންމެ އަގުހެޔޮކޮށް މިކަންކުރުމަށް ހުށަހަޅާފައިވަނީ މިޓްސުއިގެ ފަރާތުންނެވެ. އެހެންކަމުން މިޓްސުއިއަށް ކޮންޓްރެކްޓްލިބުނެވެ. މަސައްކަތް ރަސްމީގޮތުންފެށުނީ 1992 ވަނައަހަރުގެ ޖޫންމަހުގެ 8 ވަނަދުވަހުއެވެ. ނިމުނީ 1994 ވަނައަހަރުގެ ޖެނުއަރީމަހުގެ 15 ވަނަދުވަހުއެވެ.</p>

  <p class="right">މިޓްސުއިގެފަރާތުން ވަރަށްއަވަހަށް ސްޓްރަކްޗަރނިންމިއެވެ. ފާރުތަކާއި ދޮރުތަކާއި ފަންގިފިލައާއި ފިނިޝިންގތަކެވެ. މުޅިޢިމާރާތްހެދުމަށް ކޮންޓްރެކްޓްކޮށްފައިވަނި 7 މިލިއަން އެމެރިކާ ޑޮލަރަށެވެ. މިއީ ގަނޑުވަރެކެވެ. އެހެންކަމުން ޑެކަރޭޓް ނުވަތަ ޒީނަތްތެރިކުރަންވާނީ ރަނގަޅަށެވެ. މިޓްސުއިގެފަރާތުން މިކަމަށް ޖަޕާނުގެ ޓަކަޝިޔާމާ ކުންފުނިން ކުރާނެއަގުކަމުގައި ބުނެހުށަހެޅީ، 10 މިލިއަން އެމެރިކާ ޑޮލަރެވެ. މިއީ އަޅުގަނޑުމެން މިކަމާއިމެދު ވިސްނާލުމަށްވެސް މާބޮޑު އަދަދެކެވެ. އެއީ އަޅުގަނޑުމެންގެ ބަޖެޓްގެ ކުޑަކަމުންނެވެ.</p>

  <p class="right">އަޅުގަނޑު އެހެންކަމުންނިންމީ، ހަތަރު ފިލިޕީންމީހުންހޯދައިގެން މިކަންކުރުމަށެވެ. އެއީ ވަރަށްޒުވާން، އާރކިޓެކްޓްގެ އަދި އިންޓީރިއަރ ޑިޒައިންކުރުމުގެ ފާސްލިބިފައިވާ ހަތަރުމީހުންނެވެ. ބައެއް މީހުންނަކީ ޔުނިވަރސިޓީ ހަމަނިންމި މީހުންނެވެ. އެންމެންނަކީވެސް ވަރަށްޝައުޤުވެރިކަމާއިއެކު ކަންކުރުމަށް ތައްޔާރަށްތިބި ވަރަށްހުނަރުވެރިކަންހުރި މީހުންނެވެ. އަޅުގަނޑު އެމީހުންނަށް މުއަރިޝް އާއި ޒަމާނީ ކުރެހުންތައްހުރި ފޮތްތައްދީ، އަޅުގަނޑުމެން ބަލައިލުމަށް ޑިޒައިންކޮޅެއް ފަރުމާ ކޮށްދިނުމަށް ބުނީމެވެ.</p>

  <p class="right">ޑިޒައިންކުރުމަށް ބޭނުންވާނެ ހުރިހާސާމާނެއްހުރި ސްޓޫޑިޔޯއެއް މަސައްކަތްކުރާ ސައިޓްގައިހަދައިދީގެން މަސައްކަތްފެށުނެވެ. ފުރަތަމަ އެމީހުންތައްޔާރުކުރީ، ކަޅާއި ހުދުން ކުރަހާފައިވާ ސްކެޗްތަކެކެވެ. މައުމޫން މިކުރެހުންތައް ދިރާސާކުރެއްވިއެވެ. އެމަނިކުފާނަށް ކަމުދިޔަ ކުރެހުންތައް އަލުންމަސައްކަތްކޮށް ކުރަހައިހެދީއެވެ. މުޅިގެ ފަރުމާކޮށް، ސްކެޗްތަކާއި އިމާރާތުގެ ކުރެހުމާއި، އެހެންކުރެހުންތަކާއި އަދި ހުރިހާ ތަފްޞީލުމައުލޫމާތުތައް ތައްޔާރުކުރުމަށް 6 މަސްދުވަސް ހޭދަވިއެވެ.</p>

  <p class="right">އަޅުގަނޑުދަންނަ ފަރާތްތަކާއިގުޅައިގެން، ބޭނުންވާ ގިނަފަރުނީޗަރުހެއްދީ އިންޑޮނީޝިއާގައެވެ. ދައުލަތްތަކުގެ އިސްވެރިންފަދަ މެހެމާނުންނާއި ބައްދަލުކުރައްވާ ތަންތަނުގެ ފަރުނީޗަރަކީ އިޓަލީވިލާތުގެ މޮޅު އަދި އަގުބޮޑު ތަކެއްޗެވެ. މުޅިތަނުގެ އެތެރޭގެޑިޒައިންކުރުމުގެއަގު އަޅުގަނޑުމެންގެ ބަޖެޓުކަމުގައިވާ 5 މިލިއަން އެމެރިކާ ޑޮލަރުގައި ހިފެހެއްޓުނެވެ. މިއީ އަޅުގަނޑުމެންނަށް ހުށަހެޅިފައިވާވަރަށްވުރެ ދެބައިކުޅައެއްބައި ކުޑައަދަދެކެވެ.</p>

  <p class="right">މިޓްސުއިގެ ފައިނަލް ނުވަތަ ފަހުގެބިލްތަކަށް އަޅުގަނޑުމެން ފައިސާދައްކައިނިންމީ، އިތުރުމަސައްކަތްތަކުގެ ފައިސާއާއިވެސް އެކުގައެވެ. އިތުރުމަސައްކަތްތަކަށްހޭދަވީ 50,000 އެމެރިކާ ޑޮލަރެވެ. އެއީ ކޮންޓްރެކްޓަރުން ވަރަށްރަނގަޅަށް ކޮންޓްރޯލްކޮށް، އަދި ކޮށްނިންމާމަސައްކަތް ޤަވާއިދުންބަލަމުން ގެންގޮސްގެންނެވެ. އަގުތަކާއި ބޭހޭގޮތުންނާއި އެހެނިހެން ކަންކަމާއިމެދު ރަނގަޅަށް އެއްބަސްވެގެންމެނުވީ، އެއްވެސް އިތުރުމަސައްކަތެއް ނުކުރެއެވެ.</p>

  <p class="right">ތަނުގައި ދެސައިޓް އިންޖިނޭރުން އަބަދުތިބެއެވެ. އަދި އެމީހުން ކޮންމެދުވަހަކު މަސައްކަތްބަލައި މިނެ، އަދި ހުރިހާކަމެއް ޤަވާއިދުން ރެކޯޑްކުރަމުން ގެންދިޔައެވެ. ތީމުގެ އެޅުމުގެ މަސައްކަތް މާބޮޑެތި މަސްއަލާތަކަކާނުލައި ނިމި، މިއަދު ތީމުގެވަނީ "ރައީސުލްޖުމްހޫރިއްޔާގެ ގަނޑުވަރު" މިނަންކިޔަން އެކަށީގެންވާ ތަނަކަށްވެފައެވެ.</p>

  <p class="right">ރައީސުލްޖުމްހޫރިއްޔާގެ ސެކްރެޓަރީ އާދަމް ނަޢީމް މިކަންކުރުމުގައި އަދާކުރެއްވި ފުރިހަމަޚިދުމަތާއި އަޅުގަނޑަށް ވެދެއްވިއެހީ، ޚާއްޞަކޮށް ފާހަގަކޮށްލަމެވެ. އަޅުގަނޑަށްޔަޤީނެވެ. އޭނާގެ އެހީއާނުލައި، އަޅުގަނޑުކުރަންޖެހުނު ކަންތައްތައް އެހާރަނގަޅަކަށް ނުކުރެވުނީހެވެ. މިދަންނަވާ ރައީސުލްޖުމްހޫރިއްޔާގެ ސިޓީފުޅުލިބުމަކީ އަޅުގަނޑަށްލިބުނު ވަރަށްބޮޑު ޝަރަފެކެވެ:</p>

  <p class="right"> </p>

  <p class="right">އޮނަރަބްލް ޢަލީ ޢުމަރު މަނިކު،</p>

  <p class="right">ސަރުކާރުގެފަރާތުން އެކަށީގެންވާފެންވަރެއްގެ ރައީސުލް ޖުމްހޫރިޔްޔާގެ ގަނޑުވަރެއް ދިވެހިރާއްޖޭގައި ބިނާކުރުމަށްނިންމައި، މިހާރުހުރި ރައީސުލްޖުމްހޫރިއްޔާގެ ރަސްމީގެ "ތީމުގެ" ތަޅާލައި އަލުންހެދުމުގެ މަޝްރޫއެއްފެށުނެވެ. މަޝްރޫއުގެ ކަންތައް ގެންދެވުނުހަލުވިކަމާއި އަދި މަސައްކަތުގެ ފެންވަރަކީ އެކަމުގައި ބައިވެރިވި ހުރިހާފަރާތްތަކަށް ތައުރީފުކުރުން ޙައްޤުވެގެންވާކަމެކެވެ.</p>

  <p class="right">އަޅުގަނޑު ޤަބޫލުކުރާގޮތުގައި މިމަޝްރޫއުގެ ކާމިޔާބުވުމުގެ އެންމެބޮޑުބައެއް ޙިއްޞާކުރައްވާފައިވަނީ މަނިކުފާނެވެ. އަޅުގަނޑު މިއޮފީހާއިޙަވާލުވިފަހުން ހިނގައިދިޔަ އަށާރައަހަރުދުވަހުގެތެރޭގައި، އަޅުގަނޑު މަނިކުފާނާއި ޙަވާލުކުރި ކޮންމެކަމެއްވަނީ ފަރުވާތެރިކާމާއިއެކު ކަމޭހިއްތަވައި އިޚްލާޞްތެރިކަމާއިއެކު، އެހާމެއަވަހަށް ކުރައްވާނިންމަވާފައެވެ.</p>

  <p class="right">ކޮންޓްރެކްޓަރުންހޮއްވަވައި، ބޭރުން ތަކެތިގެންނަވައި އަދި މިކަމާއިގުޅޭ ހުރިހާކަމެއްވެސް މަނިކުފާނު ކުރިއަށްގެންދެވީ އަޅުގަނޑު ވަރަށްހިތްހަމަޖެހޭގޮތަކަށްކަން މިފުރުޞަތުގައި އަޅުގަނޑު ޚާއްޞަކޮށް ފާހަގަކޮށްލަންބޭނުންވެއެވެ. މަސައްކަތްކުރާތަނަށް މަނިކުފާނު އެތަކެއްފަހަރަކު ވަޑައިގެން އަދި ބޭކާރުނޫންގޮތެއްގައި މަސައްކަތްހިންގާ، ކަންކަން ރަނގަޅުކުރުމަށް މަނިކުފާނު ހުށަހެޅުއްވި ގޮތްތައް އަޅުގަނޑު ހަނދާންކުރަމެވެ.</p>

  <p class="right">ތީމުގެ އަލުންހެދުމުގެ މަޝްރޫއުއަށް މަނިކުފާނު ކޮށްދެއްވި މަސައްކަތާއި އިޚްލާޞްތެރި ޚިދްމަތް ފާހަކޮށް، ދިވެހިސަރުކާރުގެނަމުގައާއި އަދި އަޅުގަނޑުގެ އަމިއްލަނަމުގައި މަނިކުފާނަށް ޝުކުރުދެންނެވުމަށް މިފުރުޞަތުގެ ބޭނުންކުރަމެވެ.</p>

  <p class="right">ސޮއި: މައުމޫން ޢަބްދުލް ޤައްޔޫމް</p>

  <p class="right">ދިވެހިރާއްޖޭގެ ރައީސުލް ޖުމްހޫރިއްޔާ،</p>

  <p class="right">6 އޮކްޓޯބަރ 1996"</p>

  <p class="right"> </p>

  <p class="right">1990 ގެއަހަރުތަކުގައި ވެރިރަށުގައި ސަރުކާރުން ހިންގަވަންފަށްޓަވަން ހަމަޖެހިފައިވާ އެތައްމަޝްރޫއުތަކެއްގައި އެހީތެރިވުމަށް އަޅުގަނޑުގެގާތުން އެދިވަޑަގެންފައިވެއެވެ. 1990 ވަނައަހަރުހާތާނގައި މާލޭގެއާބާދީ 50،000 އަށްވުރެ އިތުރުވެއްޖެއެވެ. ގޭގެ ކުނިއުކާލުމާއި އަދި ޢިމާރާތްކުރުމުގެ މަސައްކަތްކުރާ ތަންތަނުގެކުނި އުކާލުމަކީ، ބޮޑު ބޮލުގައިރިހުމަކަށްވަނީވެފައެވެ. މާލޭގައި ބިންހިއްކުމަށްޓަކައި އިތުރަށް ކުނިއަޅާ ފުރާން ބޭނުންކުރާނެތަނެއްނެތެވެ. ސަރުކާރުގެ ކަމާބެހޭފަރާތުން ކުނިއަންދަވަން ފެށްޓެވިއެވެ. މިއީ ތިމާވެށްޓަށް ނުރައްކާކަމެއްގެ އިތުރަށް، ކާމިޔާބުކަމަކަށްވެސް ނުވިއެވެ.</p>

  <p class="right">1992 ވަނައަހަރުގެ ކުރީކޮޅުގައި، ރައީސް މައުމޫން އަޅުގަނޑުގާތުގައި މިކަމަށް ދާއިމީހައްލެއް ހޯދައިދިނުމަށްވިދާޅުވިއެވެ. ކުނިއެންދުމަކީ ޙައްލެއްނޫނެވެ. އެއީ މިކަމަށް އަގެއްނަގަންޖެހޭނެތީއާއި، ސަރުކާރުގެފަރާތުން ކުނިއުކާލުމަކީ ރައްޔިތުންނަށް ހިލޭދެމުން އަންނަ ޚިދުމަތަކަށްވާތިއެވެ. އެމީހުންނަށްޖެހެނީ ކަނޑައެޅިފައިވާ ސަރަޙައްދުތަކަކަށް ކުނިއުކާލުމަށެވެ. ސަރުކާރުގެފަރާތުން ބިންހިއްކުމުގައި މިކުނި ބޭނުންކުރެއެވެ. ނަމަވެސް މިހާރު މިއީ މިކަން ކުރެވެންއޮތްގޮތެއްނޫނެވެ.</p>

  <p class="right">އަޅުގަނޑު މިކަމާއިމެދު ވަރަށްފަރުވާތެރިކަމާއެކު ވިސްނީމެވެ. އަޅުގަނޑުގެ ސަމާލުކަން އަމާޒުކުރީ މާލެވަރުގެ ކުޑަ އަދި އެއްޙާލަތުއޮތް ޤައުމުތަކުގައި މިކަންކުރާގޮތާއި މެދުއެވެ. މިފަދަ ތަންތަނުން ކުންޏާއި ބެހޭގޮތުން ކަންކުރަނީ ކިހިނެއްތޯ ބެލުމަށެވެ. އަޅުގަނޑު ލިސްޓެއް އެކުލަވާލައި އޭގެތެރެއިން ހޮންގކޮންގއަކީ ބަލައިލަން ރަނގަޅު ޤައުމެއްކަމުގައި ވިސްނުނެވެ. އެޤައުމުގައި މީހުން ދިރިއުޅެނީ ރަށްވަށައިގެންނެވެ. އެއީ ރަށުގެމެދުގައިވަނީ ފަރުބަދަތައް ކަމުންނެވެ. މާލެއާއި އެއްގޮތަށް މިތަންއޮންނަނީ ތޮއްޖެހިފައެވެ.</p>

  <p class="right">ކުރިއަށް ރޭވުމަކާއިނުލައި އަޅުގަނޑު ހޮންގކޮންގއަށްދިޔައީމެވެ. އަޅުގަނޑު ބޭނުންވީ އެތަނުގައި ކަންހިނގާގޮތް ލޮލުންދެކެލުމަށެވެ. އެއީމާލޭގައި ކަންކުރާނެގޮތެއް ވިސްނުމަށްޓަކައެވެ. ހޮޓަލަށްގޮސް ޗެކްއިންކޮށް ހަމަޖެހިލުމަށްފަހު، އަޅުގަނޑު ޓެލެފޯނުފޮތްނަގައިގެން، ޔެލޯ ޕޭޖަސް ބަލަންފެށީމެވެ. އަޅުގަނޑުބޭނުންވީ، ހޮންކޮންގގައި މިފަދަމަސްއަލަތަކާއި ދިމާވެފައިވާ ކޮންސަލްޓަންޓުން ތިބިތޯ ބެލުމަށެވެ.</p>

  <p class="right">އަޅުގަނޑަށްފެނުނީ ހަޒްބަންޑް އެންޑް ކޮންޕެނީ ކިޔާތަނެއްގެނަމެވެ. އެމީހުންނަކީ އަޅުގަނޑު ކޮޅުނބުގައި އުޅުނުއިރު އެތާނގައި އޮފީހެއްހުނަނާތީ އަޅުގަނޑު ދަންނަބައެކެވެ. އެއީ އިނގިރޭސި ކޮންސަލްޓަންޓުންގެ ކުންފުންޏެކެވެ. އަދި 1958 ވަނައަހަރު އަޅުގަނޑުވަނީ އެމީހުންގެ އިންޖިނޭރަކާއި ބައްދަލުވެފައެވެ. އެއީ މާލޭގެ މަގަތުބަނދަރު އިނގިރޭސިއެހީގެދަށުން ހެދުމުގެ ފުރުޞަތުއޮތްތޯ ބަލަމުންގެންދިޔައިރުއެވެ. އެމަޝްރޫއާއިގެން ކުރިއަށްނުދިޔައީ، އެދުވަސްވަރު އެކަންކުރުމުގެ އަގުބޮޑު ކަމުންނެވެ.</p>

  <p class="right">އަޅުގަނޑު ހަޒްބަންޑް އެންޑް ކޮންޕެނީއަށް ފޯނުކޮށް އެމީހުންގެ ރެޒިޑެންޓް ޗީފްއިންޖިނޭރާ އެދުވަހު 3 ޖަހާއިރު ބައްދަލުކުރުމަށް އެޕޮއިންޓްމަންޓްއެއްހެދީމެވެ. އެމީހުންގެ އޮފީސް ހޯދުމަށްފަހު، އެމީހުންނާއި ބައްދަލުކުރުމަށް މަޑުކުރީމެވެ. އެގްޒެކެޓިވް އަޅުގަނޑަށް މަރުޙަބާކިއުމަށްފަހު، އެކަކުއަނެކަކަށް ބަލަހައްޓައިގެން ތިބެވުނެވެ. މި އިނގިރޭސި އިންޖިނޭރަކީ އޭގެ 34 އަހަރުކުރިން އަޅުގަނޑާ ބައްދަލުވި މީހެކެވެ.</p>

  <p class="right">މިފަދަ ޤަބޫލުކުރަންދަތި އިއްތިފާޤެއްގެ ސަބަބުން، ޙައްލަކާއިދިމާއަށް ދެވެނީކަމުގައި އަޅުގަނޑަށް ހީކުރެވުނެވެ. މާލޭގައި ކުނިނައްތާލުމާ ބެހޭގޮތުން ކުރިމަތިވެގެންއުޅޭ މައްސަލަ ބުނެދީ، ހޮންގކޮންގގައި މިކަމާއިމެދު ކަންކުރާގޮތްދެކެން އަޅުގަނޑުބޭނުންވާހަކަ އޭނާގާތުގައި ބުނީމެވެ. އޭނާބުނީ ގިނަކުނި ބޭނުންކުރަނީ ބިންހިއްކުމަށްކަމަށެވެ. އަންދާލަނީ ވަރަށް ކުޑައެތިކޮޅެއް ކަމުގައެވެ.</p>

  <p class="right">ދެން ކުނިނައްތާލާ ސައިޓެއްގައި ކަންކުރާގޮތް ދައްކާލުމަށް އަޅުގަނޑު ގޮވައިގެން އޭނާދިޔައެވެ. އެއަށްފަހު އިތުރުވާހަކަދެއްކުމަށް އޭނާގެ އޮފީހަށް އެނބުރިއައީވެ. އޮފީހުގެ ލައިބްރަރީއިން އޭނާ އަޅުގަނޑަށް ލުއިފޮތެއްދިނެވެ. އެފޮތުގެނަމަކީ "މުސްތަޤްބަލަށްޓަކައި ކުނީގައި އިންވެސްޓްކުރާށެވެ". މިއީ އިނގިރޭސި ވިލާތުގެ ތަނެއްގައި ބިންހިއްކުމަށްޓަކައި ކުނިބޭނުންކޮށްފައިވާގޮތާއި، އަދި އެބިމުގައި އިންޑަސްޓްރިއަލް މަސައްކަތްކުރަންފެށިގޮތް އެފޮތުގައި ބަޔާންކޮށް، އިނގިރޭސިއަކު ލިޔެފައިވާފޮތެކެވެ.</p>

  <p class="right">އިންޖިނޭރު އަޅުގަނޑުގާތުގައިބުނީ، މިފަދަގޮތެއް ދިވެހިރާއްޖޭގައިހެދިދާނެކަމަށް އޭނާއަށް ފެންނަކަމަށެވެ. އޭނާބުނީ ފަރަކާއި އިންވެގެންއޮތް ފަޅެއް ކުނިއަޅައިގެންހިއްކިދާނެކަމަށެވެ. މިފަދަތަނަކީ ރައްކާތެރިކަންލިބިފައިވާ ތަނަކަށްވެސްވާނެއެވެ. އަޅުގަނޑު މިކަމާއިމެދު ވަރަށްޝައުޤުވެރިވިއެވެ. އަދިމަސްއަލައިގެޙައްލަކާއި ދިމާއަށް ވާޞިލްވެވުނީކަމުގައި އަޅުގަނޑަށްހީވިއެވެ. އޭނާ މާލެއައިސް ކަންހުރިގޮތްބަލައި ދިރާސާކޮށް، ރިޕޯރޓެއް ތައްޔާރުކޮށް ހުށަހެޅުމަށް އަޅުގަނޑުދައުވަތުދިނީމެވެ.</p>

  <p class="right">ހަފްތާއެއްގެތެރޭގައި އިންޖިނޭރުމާލެއައެވެ. ތަފާސްހިސާބުތައްއެއްކޮށް ތަންތަންބަލައިހެދިއެވެ. މިކަންކުރިއަށްގެންދާނެގޮތްވެސް އޭނާގެ މަސައްކަތުގައިހިމެނިއެވެ. އެދުވަސްވަރު ދުވާލަކަށް ނައްތާލަންޖެހެނީ ކުނީގެ ގާތްގަނޑަކަށް 16 ޓަނާއި 20 ޓަނާއި ދެމެދުގެއަދަދެކެވެ.</p>

  <p class="right">މިހުށަހެޅުން ދިވެހިސަރުކާރުން ޤަބޫލުކުރެއްވިއެވެ. މާލެއާއި ހިއްކުމަށްޓަކައި ހޮވާބިމާއި ދެމެދު ކުނިއުފުލުމަށް ކަމުދާނެ އުޅަނދަކާބެހޭ ސްޕެސިފިކޭޝަނެއް ދިނުމަށްވެސް އަޅުގަނޑު އޭނާގެކިބައިން އެދުނީމެވެ. މިތަފްޞީލު އޭނާދިނުމުން، ސިންގަޕޫރުގެ ނޭވަލްއާރކިޓެކްޓެއް މެދުވެރިކޮށް އަޅުގަނޑު އެފަދައުޅަނދެއް ކުރެއްސީމެވެ. މިކަން ކުރުމަށް ރޭވިގޮތުގެ ޚުލާޞާއެއް މިދަންނަވަނީއެވެ.</p>

  <ul class="calibre6">
    <li class="right2">މުނިސިޕަލްޓީއިން ނިންމަވާ ތަނަކަށް މާލެއިން ކުނިއެއްކުރުން.</li>

    <li class="right2">މިތަނަށް ކުނިގެންދިއުމަށް އުޖޫރައެއްދީގެން ބަޔަކުލައްވައި ގޭގެއިން ކުނިގެންދިޔުން.</li>

    <li class="right2">މެކެނިކަލް ސާމާނު ބޭނުންކޮށްގެން 20 ޓަނުގެ ލޯރިއަށް ކުނިއެރުވުން.</li>

    <li class="right2">ކުނިގެންދާއުޅަނދުގައި ގާތްގަނޑަކަށް 6 ލޮރީގެ ނުވަތަ 8 ލޮރީގެކުނި، ހިއްކަންބޭނުންވާ ސަރަޙައްދަށް އުފުލުން. އުޅަނދުގައި ލޮރީ އަރުވާ/ބާލާނެ ރޭމްޕްއެއް ހުންނާނެއެވެ. ލޮރީތަކުން ކުނިގެންގޮސް، ހިއްކާތަނަށް ހުސްކުރުމަށްފަހު އަބުނރާ އުޅަނދަށްދިއުން. ކުނި އެތަނަށްއެޅުމުން، ކުޑަބުލްޑޯޒަރެއް މެދުވެރިކޮށް ރަނގަޅަށް ފަތުރާލައި، ގާތްގަނޑަކަށް 12 އިންޗި ހުންނަވަރަށް މޫދުން ވެލިއެޅުން. މިކަން މިހެންކުރަނީ މެހިއުފެދުން ހުއްޓުވުމަށާއި ކުނި އަވަހަށްނައްތާލުމަށްޓަކައެވެ.</li>
  </ul>

  <p class="right1">ފުރަތަމަފެށުނުއިރު ހުރިހާ ކުންޏެއް، ޕްލާސްޓިކާއިވެސްއެކު، ހުންނަނީ މަސްހުނިވެފައެވެ. ފަހުން ކުނި ވަކިކުރަނީއެވެ. ތިމާވެށީގެ ރައްކާތެރިކަންވަނީ ވަރަށްރަނގަޅަށް ބެލެހެއްޓިފައެވެ. ބެޓެރިއާއި ޕީވީސީ އިންހަދާފައި ހުންނަތަކެތި ވަކިންއެއްކޮށް މުދާ ބޭރުކުރާ ފަރާތްތަކަށް ވިއްކަނީއެވެ. މިތަކެތި މާލެއާއި ދެކުނުއިންޑިޔާއާއި ދެމެދު ދަތުރުކުރާ ކުދިއުޅަނދުފަހަރުގައި އިންޑިޔާއަށް ގެންގޮސް ރީސައިކަލް ކުރަނީއެވެ. ރަށުން ބޭރުވާ ފެނުގެ ސާމްޕްލް ދޭތެރެދޭތެރެއިންނަގައި، ކޮންޓެމިނޭޓްވެފައިހުރިތޯ ޤަވާއިދުން ޓެސްޓްކުރެވެއެވެ.</p>

  <p class="right">ކުނިނައްތާލުމުގެމަސައްކަތް ހިނގަމުންދަނީ ރަނގަޅަށް ބެލެހެއްޓޭނެ ނިޒާމެއް ޤާއިމްކުރެވި އޭގެދަށުންނެވެ. ކުނިއުފުލުމަށް ތިންއުޅަނދު އޮވެއެވެ. ފުރަތަމަ އުޅަނދަކީ ސިންގަޕޫރުގައި ބަންއުޅަނދެކެވެ. އެހެންއުޅަނދުތައްބަނީ ފުރަތަމަ އުޅަނދުގެ ޑިޒައިނަށް، އަޅުގަނޑުމެންގެ ތަޖްރިބާގެމަތިން ބައެއް ބަދަލުގެނެސް ކޮޅުނބުގެ ޑޮކްޔާރޑެއްގައެވެ.</p>

  <p class="right">އަޅުނގަޑުމެން ކުނިއަޅައިގެން "އިންޑަސްޓްރިއަލް" މަސައްކަތްކުރާނެ އާރަށެއް މިވަނީ ކާމިޔާބާއިއެކު ހިއްކާފައެވެ. މިރަށުގެ ބިންވަނީ ސިމެންތި، ވެލި، ހިލަވެލި، އަދި ލަކުޑިއާއި ވަކަރު އެތެރެކުރާ ފަރާތްތަކަށާއި އަދި ދިވެހިކޮންޓްރެކްޓަރުންނަށް ކުއްޔަށްދޫކޮށްފައެވެ. ގިނައަދަދަކަށް ތެޔޮއެތެރެކުރާ ފަރާތްތަކަށްވެސް ބިންވަނީ ކުއްޔަށްދޫކޮށްފައެވެ. މި އާރަށުން ބިން ކުއްޔަށްހިފުމުގެ ބޭނުން ވަރަށްވެސް ބޮޑެވެ. އަދި މިމަޝްރޫއުވަނީ ކާމިޔާބު މަޝްރޫޢަކަށްވެފައެވެ.</p>

  <p class="right">ފެށިއިރު ދުވާލަކު 16 - 20 ޓަނުގެކުނި ގެންދެވޭ ނިޒާމަކުން މިހާރުމިވަނީ ގާތްގަނޑަކަށް 500 ޓަނުގެ ކުނިގެންދެވޭނެ ނިޒާމަކަށްވެފައެވެ. ހޮންގކޮންގގައި އިއްތިފާޤުން އަލުން ދިމާވި، އަޅުގަނޑާއި ކުރިންބައްދަލުވެފައިވާ ފަރާތުގެސަބަބުން، މާލޭގައި ކުނިނައްތާލުން މިހާރުވެފައިމިވަނީ، ރަނގަޅަށް ހިނގައި ފައިދާކުރުވަނިވި ކަމަކަށްވެފައެވެ.</p>

  <p class="right">މާލޭގެ ކުނިނައްތާލުމުގެނިޒާމު ޤާއިމުކުރުމުގައި އަޅުގަނޑުގެ ބައިވެރިވުމާއި އެހީތެރިކަން ހިމެނިފައިވާކަމީ، ރިއާސީ ގަނޑުވަރުހެދުމާއި އެއްވަރަށް އަޅުގަނޑު އެކަމާއިމެދު ފަޚުރުވެރިވާކަމެއްކަމުގައި އަޅުގަނޑަށް ތެދުވެރިކަމާއިއެކު ދެންނެވޭނެއެވެ. ޚިދުމަތުގެ މިދިގުރާސްތާގައި އަޅުގަނޑުކޮށްފައިވާ މަސައްކަތްތަކުން، ރައީސުންނާއި އަދި އާދައިގެ ރައްޔިތުންނަށްވެސް ފައިދާކުރަމުންދާކަމީ، އަޅުނގަނޑަށްލިބޭ ވަރަށްބޮޑު ޝަރަފެކެވެ.</p>
</body>
</html>
